id,title,text
1,«Fare meno tamponi vuol dire rinunciare a tracciare il Covid»,"Nei prossimi giorni il governo presenterà il nuovo sistema di monitoraggio con cui vigilare sulle riaperture. Il premier Draghi ha mostrato prudenza, ma le regioni premono affinché i “colori” del rischio vengano assegnati con criteri diversi da quelli usati finora. In particolare, chiedono di archiviare l’indice Rt, di non valutare le attività di tracciamento e di fissare un numero di test più basso di quello attuale. Il microbiologo Andrea Crisanti, che nel 2020 aveva guidato la strategia di test del Veneto unanimemente ritenuta un modello, aveva proposto di arrivare a 500 mila test al giorno per aumentare la sorveglianza sul virus. Invece, secondo le regioni, con l’attuale incidenza del virus invece dei 287 mila test effettuati ieri ne basterebbero meno di novantamila.

Dottor Crisanti, immaginiamo che lei non sia d’accordo.

Significa rinunciare totalmente al tracciamento. Dal punto di vista epidemiologico, invece, si dovrebbe cogliere l’occasione della vaccinazione per chiudere la partita col virus. Cioè bisognerebbe aumentare ulteriormente l’azione di sorveglianza per bloccare del tutto la trasmissione.

Quindi, secondo lei, sarebbe il momento di provare a eliminare il virus, la cosiddetta strategia «zero Covid»?

Esatto, bisognerebbe fare esattamente il contrario di quello che propongono le regioni. Siccome i casi diminuiranno grazie alla vaccinazione, aumentando il numero di test eseguiti per ogni caso positivo si riesce a fermare le catene di trasmissione. È l’abc dell’epidemiologia.

Nella proposta che i presidenti di regione fanno al governo, si propone anche di eliminare dal monitoraggio anche gli indicatori che misurano l’attività di contact tracing.

Invece, la campagna di vaccinazione rappresenta un’opportunità da sfruttare. Il contact tracing in Italia non ha mai funzionato. Ma, ripeto, con i casi che diminuiscono grazie ai vaccini il contact tracing diventa più efficiente. Temo che non vogliano più trovare i casi. Nessuno vuole correre il rischio di dover chiudere per l’estate.

Un’altra richiesta al governo riguarda l’indice Rt, che le regioni chiedono di superare. È d’accordo?

Sì, l’indice Rt non funziona, non ha mai funzionato. È un parametro che conduce a prendere decisioni sulla situazione di dieci giorni prima. Calcolare Rt sui casi sintomatici o usare il numero dei ricoverati è sostanzialmente la stessa cosa. Il ritardo è pressappoco lo stesso. Di casi sintomatici con i vaccini se ne vedranno meno. Ma l’indice può salire lo stesso perché, sintomatici o no, Rt è un rapporto tra i casi in un periodo e quelli in un periodo successivo: con i vaccini diminuisce sia il numeratore che il denominatore, l’indice non cambia. La cosa migliore è calcolare il valore di Rt sull’incidenza. Forse è meno preciso ma è più tempestivo.

Lei aveva proposto al ministro Speranza di arrivare a mezzo milione di test molecolari al giorno. Chi non ha voluto?

Non hanno voluto le regioni, perché per le regioni costituiva un impegno. Ma voglio sottolineare un altro aspetto: in questa pandemia tutte le soluzioni meno costose sono state scartate. I test molecolari costano circa due euro e mezzo, se viene effettuato in laboratori che hanno la capacità di farli da soli. Questo era l’approccio che avevamo proposto. Invece stiamo facendo molti test antigenici che costano di 20 -25 euro l’uno, per i quali abbiamo speso centinaia di milioni. E puntando sui test molecolari ci saremmo dotati di un’infrastruttura di laboratori. Invece con i test antigenici non ci rimarrà nulla, saranno tutti soldi buttati.

I test molecolari rimangono quelli più accurati?

I test antigenici hanno una bassa sensibilità, intorno al 70%. Quindi la loro utilità dipende molto da come vengono utilizzati. Se si utilizzano, per esempio, per filtrare gli ingressi nelle Rsa un test con una sensibilità del 70% non va bene, perché basta che entri un infetto per fare una strage. Se però si vuole valutare se in una comunità c’è trasmissione virale, il test antigenico va pure bene. In quel caso non si vuole capire chi è infetto, ma solo di sapere quante persone infette, più o meno, ci sono in quella comunità. Quindi anche un errore del 20-30% è tollerabile. I test antigenici non vanno usati a scopo di sorveglianza. Ma le regioni vogliono usare i test antigenici perché trovano meno casi, così da non avere problemi durante l’estate."
2,"Ufo, i rottami nascosti dal Pentagono: la conferma della Dia dopo le rivelazioni di DeLonge, ex Blink-182. I metamateriali","Adesso, solo adesso, salta fuori che rottami di Ufo attraversano i compiti istituzionali della Dia, Defense Intelligence Agency, che tiene sotto osservazione le forze armate dei paesi stranieri ""per prevenire e vincere le guerre"". E in effetti non potrebbe esserci qualcosa di più ""straniero"" di un Ufo. Ecco allora che sta rimbombando in maniera parecchio stentorea la clamorosa conferma che la Dia ha scritto a proposito di ""metamateriali"" ritenuti non di origine terrestre, e quindi alieni, posseduti dal Pentagono e affidati allo studio di uno dei più noti appaltatori della Difesa degli Stati Uniti, la Bigelow Aerospace del Nevada. La risposta, a lungo attesa, è quella giunta al ricercatore americano Anthony Bragalia che si è appellato al Freedom Of Information Act (la legge sulla Libertà di Informazione).

A questo punto si tratta di una poderosa ammissione che rafforza quanto annunciato nel dicembre del 2018 a Roma nel corso del convegno annuale del Cun (Centro ufologico nazionale) a cui parteciparono Luis Elizondo, ex agente e ex dirigente del programma segreto Aatip (Advanced Aerospace Threat Identification Program), in precedenza Aawsap (Advanced Aerospace Weapons System Application Program), della Dia, e Tom DeLonge, ex front man della band americana Blink182, fondatore della To the stars academy of Art and Science. Elizondo, ora a fianco di DeLonge, munifico filantropo di queste ricerche, raccontò di essere uscito dalla Dia non condividendo la cappa di segretezza imposta ai quei programmi.

Furono loro due a mettere in scacco il Pentagono incassando la fiducia del New York Times che con uno scoop del dicembre 2017 obbligò la Difesa americana a rilasciare tre video girati da piloti militari americani. Video che nel 2019 vennero certificati definitivamente dal Governo americano: gli oggetti ripresi dalle telecamere dei caccia F-18 della Marina sono oggetti volanti non identificati, Ufo, o, meglio, come si dice adesso Uap, Fenomeni aerei non identificati. E sempre loro a Roma rivelarono che il Pentagono da anni possiede detriti di materiali con caratteristiche non riscontrabili in materiali conosciuti sulla Terra e non attribuibili a meteoriti.

E' chiaro che va sempre specificato che per materiali oppure velivoli oppure oggetti ""alieni"" si intende alla lettera che si ritengono ""estranei"" alle nostre conoscenze attuali e non necessariamente provenienti da altri pianeti. Conoscenze ufficiali, va aggiunto, perché in passato fenomeni ritenuti alieni erano in realtà originati da esperienze più che terrestri, ma tenute segrete da questo o quello stato per motivi militari.

A ogni modo ora è lo stesso Cun a riportare la lunga lettera-dossier (oltre 150 pagine) scritta, a tre anni dalla richiesta, dalla Dia a Bragalia che interrogava l'ente americano su detriti, residui, relitti e rottami derivati da incidenti di oggetti volanti non identicati. Agli archivi sono ben registrati ad esempio l'episodio di Ubatuba in Brasile nel 1957 e a Firenze nel 1954 da cui provengono materiali oggetto di indagini che non ne chiarirono la provenienza.

Di queste schegge di materiali ""alieni"" ne mostrarono in video gli stessi Elizondo e DeLonge a Roma nel 2018.

La caratteristiche che rendono questi materiali ignoti sono relativi al loro comportamento rispetto alla luce e ai campi elettromagnetici.

E non è che questi frammenti arrivano dall'Area 51 a Roswell? Prima o poi c'è sempre chi fa questa domanda e la risposta non può che essere ""forse"". Bragalia non lo escude. Speculazioni meno scontate, invece, sono relative alle ipotesi che questi materiali potrebbero far fare un balzo alle nostre conoscenze tecnlogiche permettedoci di produrre nuove leghe metalliche. Ad esempio Bragalia cita, dopo aver letto la risposta della Dia, il caso del Nitonol, lega ""a memoria di forma"" di Nichel e Titanio superesistente e superelastico con cui si realizzano oggetti deformabili e in grado di recuperare almeno in parte la forma originale con mille applicazioni dall'industria alla chirurgia. Viene usata dagli anni Settanta con una storia che riecheggia temi de ""L'uomo che cadde sulla Terra"" il romanzo di fantascienza di Walter Tevis (La regina degli scacchi) da cui venne tratto il film con David Bowie. Fantascienza, appunto, per adesso. Non è fantascienza invece cià che da anni fanno gli astronauti sulle stazioni spaziali conducendo esperimenti su liquidi e metalli e sul loro uso combinato che non è possibile sulla Terra, ma che lo diventa in situazioni di microgravità.

I metamateriali

Il ricercatore americano, riferendosi al dossier disvelato dalla Dia, cita le fenomenali qualità dei metamateriali riconducibili agli studi sui detriti alieni. Matamateriali sono quelli che hanno caratteristiche non identificabili con quelle naturali a noi note. Ad esempio si indica la capacità di ridurre la luminosità fino alla completa invisibilità anche da parte dei radar (tecnologie applicate negli aerei stealth) oppure la capacità di comprimere i campi elettromagnetici, proprietà dalle infinite applicazioni a cominciare dalla progettezione di processori e componenti per computer.

Bragalia, infine, fa notare i tanti Omissis contenuti nei documenti che la Dia gli ha trasmesso, a cominciare da nomi degli scienziati che hanno studiato questi detriti alieni.

Insomma, nel giro di un paio d'anni nel campo dell'ufologia parecchie e notevoli notizie in cerca di conferme le hanno trovate. Un passo avanti che rafforza l'ipotesi che molte risposte siano - aliene o meno - comunque già scritte nei dossier del Pentagono.

La nota del Cun

Il Centro Ufologico Nazionale italiano «ricorda e precisa che è dal 2007 che la questione dell'esistenza di tali 'materiali esotici' più volte informalmente segnalati è alla sua attenzione grazie alle ricerche del proprio consigliere Alfredo Benni, e che nel 2018 l'ex esponente del Pentagono Luis Elizondo, ospite del VII Convegno Internazionale di ufologia del Cun a Roma, ne aveva pubblicamente dato conferma. Inoltre già dal 1991, come documentano i suoi saggi divulgativi editi da Mondadori, il fondatore e presidente del Cun, il giornalista aerospaziale Roberto Pinotti, ha testimoniato di avere visto consegnare materialmente a Tolosa durante un briefing riservato a tre italo-franco-americano al governativo Cnes (Centre National d'Etudes Spatiales) francese nella persona dell'amico Alain Esterle, direttore della sua commissione governativa per lo studio degli Ufo Gepan, i frammenti metallici di un Ufo esploso in aria in Brasile sulla spiaggia di Ubatuba nel 1957».

«Alcuni di tali frammenti, in possesso degli Usa e del professor Peter Sturrock della Stanford University californiana e da lui analizzati, sono stati forniti al Cnes in tale occasione per un supplemento di analisi. Durante l'incontro - prosegue il Cun - Sturrock informò Pinotti che quanto analizzato aveva confermato che i reperti erano composti principalmente di magnesio con caratteristiche mai viste prima. Finalmente, dopo la richiesta di rilascio dei documenti secretati sugli Ufo da parte del Senato americano, informazioni già note e segnalate ma senza riscontri materiali da vari seri ricercatori in campo ufologico stanno oggi cominciando ad avere le conferme dovute. Si ricordi infine che già dal 1954 l'Italia ha il primato della prima analisi chimica di una sostanza caduta dal cielo durante la massiccia apparizione di formazioni di Ufo su Firenze con molteplici testimoni e l'interruzione della partita di calcio Fiorentina-Pistoiese. Al professor Giovanni Canneri dell'Istituto di Chimica Analitica della locale Università il campione in questione risultò un composto di boro, silicio, calcio e magnesio che in quanto instabile in breve si dissolveva»."
3,"Cinghiale vive bloccato in un fosso, l’appello: “Salvatelo, è lì da tre mesi","Da circa 3 mesi, un cinghiale vive intrappolato in un fosso dove, probabilmente, è accidentalmente caduto. Tra l'altro l'animale sembra avere anche un problema a un occhio. Il tutto accade a Trevigano Romano, un comune di circa 6mila abitanti della città metropolitana di Roma Capitale.

«Nonostante ripetute segnalazioni al Comune, all'Ente Parco Regionale di Bracciano Martignano e ai Carabinieri Forestali nessuno è intervenuto – spiegano gli Animalisti Italiani che hanno denunciato il caso – . Il volontario che oggi ci ha segnalato l'accaduto, ha cercato di prendersene cura portandogli qualcosa da mangiare ed ha tentato di rimetterlo in libertà attraverso la predisposizione di uno scivolo, ma il povero cinghiale non riesce a salire». 

Cinghiale vive bloccato in un fosso, l’appello: “Salvatelo, è lì da tre mesi”
«Siamo letteralmente indignati. Ogni qualvolta si tratta di vite appartenenti a una specie diversa da quella umana, le istituzioni preposte minimizzano e se ne lavano le mani. Nessuno merita di vivere in un fosso – aggiunge l'associazione animalista – . È una creatura innocente tra l'altro anche con una situazione di salute carente. Solo perché si tratta di un cinghiale si sta concretizzando la solita discriminazione nei confronti di chi si presume abbia meno diritti di noi»."
4,Focolaio dopo la festa in un locale a Codogno,"A Orio Litta tre ventenni positivi e 30 persone in quarantena. Il sindaco: non possiamo abbassare la guardia

Orio Litta (Lodi) - Dopo la festa a Codogno, ecco il focolaio: sono risultati positivi al coronavirus diversi ragazzi che dieci giorni fa avevano partecipato a una serata in un locale, proprio nel paese in cui fu scoperto il “paziente 1“ della pandemia in Italia. Almeno tre sono di Orio Litta, dove una trentina di residenti sono finiti in quarantena e il sindaco lancia l’allerta: ""Non abbassate la guardia, la pandemia non è finita!"". È successo il 26 giugno e, appena arrivata la segnalazione ufficiale, è iniziato il tracciamento dei partecipanti alla movida e dei loro contatti stretti. Un incubo per la prima zona rossa d’Italia, che sembra non finire mai.

Anche se, per fortuna, al momento i numeri ufficiali del contagio sono ancora ridotti e sembra che il focolaio sia stato fermato per tempo. Francesco Ferrari, il sindaco di Orio Litta dove abitano i ragazzi che si sono infettati tra amici, invita a prestare più attenzione: ""Purtroppo non si può agire ancora come se il virus non esistesse e quando i giovani, che ora sono a spasso, senza nemmeno la scuola, fanno assembramento, il rischio è che procurino dei guai alle proprie famiglie. Madri e padri che lavorano tutto l’anno e magari adesso dovevano partire per le attese vacanze, dovranno invece rimanere bloccati in quarantena fino a metà mese"". ""Noi, nei bar di Orio e nei luoghi pubblici ci facciamo promotori del rispetto del distanziamento e dell’uso della mascherina e controlliamo in modo ferreo che si rispettino le direttive – assicura il primo cittadino –. Ma, purtroppo, in giro, molti ignorano le regole. Sono amareggiato perché è un comportamento pericoloso"".

Dopo la festa di un gruppo di amici sono contagiati certamente in tre: ""Tuttavia altri attendono l’esito del tampone, almeno cinque persone"". Tra parenti e amici, sono finite in quarantena, una trentina di persone. ""Quel che è certo, secondo gli ultimi dati di Ats, è che tre ragazzi tra i 21 e i 22 anni sono positivi dopo essersi ritrovati con un gruppo di giovani provenienti dai paesi vicini come Codogno, Casale e limitrofi"", ricorda ancora Ferrari. Poi l’auspicio: ""Mi auguro che questa brutta avventura serva da lezione a chi spesso sottovaluta ancora il problema, a proprio e altrui rischio e pericolo. Capisco la voglia di stare insieme, ma invito a farlo con la massima cautela possibile""."
5,"Sorso, Falloni confessa: «Mi ha preso in giro e l’ho ammazzata»","SASSARI. «Io le volevo bene, lei invece mi ha preso in giro». Tra le lacrime, il 36enne di Sorso Gabriel Falloni confessa al procuratore Paolo Fortuna e ai due pm Luca Ceccanti e Manlio D’Ambrosi di esser stato lui, lo scorso 17 aprile, a uccidere Elena Raluca Serban, la donna di 32 anni accoltellata in una casa di Aosta. Falloni era stato arrestato dopo una fuga durata qualche giorno. Ma, nonostante a suo carico ci fossero diverse prove, fino a ieri non aveva confessato l’omicidio.«In realtà – ha spiegato il suo avvocato Marco Palmieri – da giorni nei colloqui via web aveva manifestato chiaramente l’intenzione di liberarsi di quel peso. Voleva raccontare tutto e lo ha fatto».In un interrogatorio durato quasi due ore Falloni ha fatto un resoconto preciso di quella giornata fornendo anche i dettagli di un rapporto nel quale lui – così avrebbe rivelato – credeva, «tanto che i due si frequentavano da circa un anno», ha confermato il legale.Ai magistrati il 36enne ha raccontato di aver reagito «a uno sfottò a sfondo sessuale» che la Serban gli avrebbe rivolto. Sarebbe stata quella frase a innescare il raptus omicida. Prima la discussione accesa poi lei che «a un certo punto ha preso in mano un coltello da cucina, lo aveva già fatto un’altra volta – ha detto Falloni – litigando siamo arrivati fino al bagno e a quel punto, mentre tentava di ferirmi urlandomi di andare via e che avrebbe chiamato la polizia e i carabinieri, l’ho fatta cadere per terra e l’ho colpita».Lasciandosi andare «a un pianto disperato» Gabriel Falloni avrebbe anche detto di non riuscire a togliersi dalla testa l’immagine del suo volto mentre moriva e di aver urlato più volte il suo nome: «Elena, Elena».Sofferenza che non gli ha però impedito di impossessarsi dei soldi trovati in quell’alloggio, di prendere quattro telefonini e infine di darsi alla fuga verso Genova.Il 36enne ha anche raccontato di aver gettato in un cassonetto vicino alla sua casa di Nus l’arma del delitto (il coltello) e nel fiume Dora i quattro telefoni cellulari. Si era portato via anche gli indumenti della vittima, le lenzuola e le federe. Aveva riposto tutto nel borsone con cui era stato ripreso dalle telecamere mentre usciva dal condominio, 37 minuti esatti dopo essere entrato.In quella stessa casa Falloni ha riferito di aver trovato una busta con oltre seimila euro. Soldi che gli sarebbero serviti per gli spostamenti verso la Liguria nei giorni tra l’omicidio e l’arresto. Ma anche per pagare una mensilità di affitto per l’abitazione di Nus dove viveva. Ha poi comprato due cellulari che ha spedito – insieme a un po’ di contanti – alle sorelle che vivono a Sorso come regalo per i nipoti. E ha fatto anche un’altra cosa decisamente fuori da ogni logica: ha lasciato un’offerta di 500 euro in una chiesa di Genova. Qui infatti era arrivato con l’idea di raggiungere la Sardegna, ma poi era rientrato in Valle d’Aosta, dove la polizia lo aveva arrestato."
6,"LA MELONI CRESCE ANCORA (18,9%).IL PD AD UN PUNTO DALLA LEGA, ED IL M5S ARRETRA","L’attenzione dei cittadini è decisamente più rivolta all’attività del governo che a quella dei partiti, la politica sembra in un momento di relativa tregua. È difficile immaginare quale potrà essere lo scenario quando terminerà l’attuale pit stop.

Il mese di aprile ha fatto registrare un andamento ondivago dell’opinione pubblica nei confronti del governo e del presidente Draghi. La prima metà del mese è stata caratterizzata da un forte calo dell’indice di gradimento, riconducibile allo scontento per l’andamento della campagna vaccinale e per il protrarsi dei provvedimenti restrittivi, soprattutto in concomitanza del periodo pasquale. Viceversa, la seconda metà di aprile ha fatto segnare un’inversione di tendenza, con una ripresa di consenso guidata da tre fattori: l’allentamento delle misure e la riapertura di molte attività a partire dal 26 aprile, quindi il progressivo aumento delle persone vaccinate, basti pensare che i dati di ieri hanno oltrepassato le 500 mila dosi somministrate, e infine la presentazione del Pnrr che, sebbene sia ancora poco conosciuto dai cittadini nei dettagli, rappresenta un’importante occasione per intervenire su alcuni nodi strutturali del Paese.

Al netto delle variazioni settimanali, il mese si chiude con una flessione di 4 punti dell’indice di gradimento del presidente Draghi (da 62 a 58) e un dato stabile per l’esecutivo (56). La graduatoria della popolarità dei leader vede al primo posto Giuseppe Conte con un indice di gradimento pari a 55, in flessione di 2 punti rispetto a marzo che si sommano al calo di 4 rispetto al mese precedente. Il trend decrescente di Conte è da attribuire al venir meno del ruolo istituzionale e al sempre più probabile incarico di leader del M5S che gli aliena una parte del consenso trasversale precedentemente acquisito.

Al secondo posto, staccata di 18 punti, si colloca Giorgia Meloni (indice 37) che scavalca Speranza (36), il cui calo di 3 punti appare più legato all’incarico di ministro della Salute che di segretario di Articolo 1. A seguire Letta e Salvini appaiati a 30, entrambi in flessione (di 3 e 2 punti), poi Berlusconi e Toti con indice pari a 28, quindi Calenda con 23, in calo di 4 punti (più concentrato tra gli elettori di centrosinistra, a seguito del no alle primarie in vista dell’elezione del sindaco di Roma). Tra gli altri leader si registra un aumento per Lupi (di cui si è parlato come possibile candidato sindaco a Milano), un calo per Crimi, Fratoianni e Renzi, e un dato stabile per Bonelli.


Da ultimo, gli orientamenti di voto, con tre dati rilevanti rispetto a fine marzo: innanzitutto si assottiglia il vantaggio della Lega (21,9% in calo di 0,6) sul Pd (20,9%, in aumento di 0,6); il calo della Lega, pur non essendo molto ampio, è graduale e fa segnare il risultato più basso dall’inizio della legislatura. Le mutevoli posizioni su alcune questioni (su tutte l’orario del coprifuoco e l’atteggiamento verso il ministro Speranza) non sono del tutto comprese e creano disorientamento nell’elettorato di Salvini. In secondo luogo, FdI aumenta di 1,7% attestandosi al 18,9, il dato più elevato di sempre nelle rilevazioni Ipsos, capitalizzando il ruolo di principale partito di opposizione.

Infine, il M5S, alle prese con le dinamiche interne e la questione della leadership, il divorzio da Casaleggio e il contestato video di Beppe Grillo in difesa del figlio Ciro, arretra di 2 punti (dal 18% al 16) e scivola al quarto posto. Da segnalare inoltre l’aumento di Forza Italia (da 7,6% a 8), di Azione (da 2,4% a 2,8) e di Sinistra Italiana (da 2% a 2,2). Indecisi e astensionisti, sebbene in flessione di 1,3%, si confermano la quota più elevata degli elettori con il 39,5%. Nel complesso, mentre la distanza tra i primi due partiti si è ridotta a un solo punto, il vantaggio delle tre forze del centrodestra su quelle del centrosinistra si mantiene ampio (48,8% a 31,6%).

Ma sorge il dubbio che sia fuori luogo nel contesto odierno fare riferimento alle tradizionali coalizioni. Infatti, con il governo Draghi il confronto politico appare fortemente ridimensionato per la presenza nella maggioranza di partiti antagonisti tra loro che limita gli scontri frontali sulle grandi questioni. In questa fase nella quale l’attenzione dei cittadini è decisamente più rivolta all’attività del governo che a quella dei partiti, la politica sembra in un momento di relativa tregua. È difficile immaginare quale potrà essere lo scenario quando terminerà l’attuale pit stop."
7,Con 120mila euro non dichiarati in valigia: cittadino tedesco fermato a Olbia,"Un cittadino tedesco, proveniente dalla Germania, è stato sorpreso dalla Guardia di Finanza di Olbia all’aeroporto Costa Smeralda di Olbia con 120.150 euro non dichiarati in valigia.

Alla domanda rituale dei funzionari se trasportasse denaro, il passeggero aveva risposto di avere con sè 10mila euro, ma dal controllo eseguito sul bagaglio e dalla perquisizione della persona sono invece state rinvenute banconote per 120.150 euro, di cui 600 pezzi da 200 euro.

Eseguito, dunque, il sequestro di 55.000 euro, pari al 50% della somma illecitamente trasportata ed eccedente l’importo di 10.000 euro, così come previsto dall’art. 9 del D.Lgs. 195/2008.

L’attività di servizio in argomento si inquadra in una più ampia attività di prevenzione posta in essere dall’Agenzia Dogane e Monopoli e dalla Guardia di Finanza negli spazi doganali aeroportuali, attraverso l’elaborazione di specifiche analisi di rischio orientate, in particolar modo, al monitoraggio e controllo dei passeggeri e del bagaglio trasportato nei voli ritenuti più “sensibili” per la perpetrazione di illeciti valutari."
8,"Santa Elisabetta, coltiva marjiuana in casa: denunciato un pensionato","Un pensionato di 62 anni è stato denunciato a piede libero dai carabinieri della Stazione di Santa Elisabetta, perché sorpreso a coltivare marijuana in casa.

Nella mattina di ieri, durante un servizio di controllo per il contrasto dello spaccio di stupefacenti, i militari dell'Arma hanno eseguito una perquisizione in casa del 62enne. L'uomo aveva allestito una serra ""fai da te"", ma al posto di gerani e orchidee aveva coltivato cinque piante di marjiuana dell’altezza compresa tra i 50 e gli 80 cm.

Le piante erano in perfetto stato di vegetazione e una volta maturate avrebbero potuto produrre circa un chilo di sostanza. I carabinieri hanno provveduto all'estirpazione e al sequestro in attesa degli esiti delle analisi di laboratorio.

Il pensionato è stato denunciato a piede libero alla Procura della Repubblica del Tribunale di Agrigento e dovrà rispondere dell’ipotesi di reato di coltivazione di marjuana."
9,Draghi ha cambiato le cose con la Cina,"Da qualche anno le relazioni tra l’Occidente e la Cina sono diventate uno degli elementi più importanti della politica estera mondiale. Seppure con varie posizioni a seconda dei governi, l’Occidente ha individuato nella Cina un “avversario strategico” e ha avviato una rivalutazione complessiva dei rapporti in senso più competitivo e assertivo, anche se aperto alla cooperazione in numerosi campi.

Ma mentre buona parte dei paesi occidentali si è adattata a questo nuovo stato di cose, l’atteggiamento dell’Italia è stato spesso incerto e ondivago: sotto il primo governo di Giuseppe Conte, in particolare, l’Italia aveva assunto una posizione di vicinanza esplicita alla Cina inedita per l’Europa occidentale, che aveva preoccupato gli alleati, soprattutto dopo che era stata il primo e unico paese del G7 a firmare il “memorandum d’intesa” dell’iniziativa “Belt and Road”, cioè l’ampio progetto cinese che prevede grandi investimenti su infrastrutture in tutto il mondo (spesso chiamato anche “nuova via della seta”). Il “memorandum d’intesa” era un documento di valore in gran parte simbolico che però segnalava l’adesione dell’Italia a un grande progetto di espansione dell’influenza della Cina nel mondo.

Questa posizione filocinese è stata modificata in parte verso la fine del secondo governo Conte, e più decisamente con l’arrivo del governo Draghi: secondo molti osservatori, pur senza fare annunci espliciti, negli ultimi mesi Draghi ha reso evidente con diverse decisioni sia diplomatiche sia di politica economica che l’Italia è tornata ad allinearsi alle posizioni del resto dell’Europa occidentale: «convintamente atlantista ed europeista», come ha detto lui stesso nel discorso d’insediamento alle Camere.

Conte
I rapporti con la Cina diventarono un elemento controverso della politica estera italiana con l’avvento del primo governo Conte, sostenuto da Movimento 5 Stelle e Lega, due partiti populisti entrambi con poca esperienza in politica estera e non allineati alle alleanze tradizionali dell’Italia. Il leader della Lega, Matteo Salvini, espresse ammirazione nei confronti dell’autocrate russo Vladimir Putin, mentre il garante del M5S, Beppe Grillo, sul suo blog pubblicò più volte interventi secondo cui l’Italia avrebbe dovuto allentare i legami storici con l’Occidente per cogliere le opportunità economiche e politiche offerte dalla Cina.

La figura più importante in questa circostanza fu Michele Geraci, un esperto di Cina che ha insegnato Finanza in diverse università cinesi e che fu nominato sottosegretario allo Sviluppo economico con delega al commercio internazionale – in pratica, la persona che deve coordinare le attività di promozione e sviluppo del commercio italiano nel mondo. Geraci, nominato come indipendente e inizialmente entrato nel governo su spinta della Lega, in poco tempo si avvicinò al M5S, si circondò di altri esperti di Cina (scelta non convenzionale: di solito un funzionario si circonda di persone esperte in campi diversi dal proprio) e concentrò la gran parte delle risorse del suo ufficio sulla promozione dei commerci con la sola Cina.

Teoricamente, l’obiettivo del primo governo Conte era quello di trasformare l’Italia in un ponte tra Occidente e Cina, senza rinnegare le alleanze storiche ma mettendosi in una posizione privilegiata per approfittare dell’enorme potenziale del mercato cinese. Nella pratica, però, questa politica si tradusse in una serie di atti di ossequio nei confronti della Cina che preoccuparono molto gli Stati Uniti e gli altri paesi dell’Unione Europea.

Il principale di questi atti fu proprio la firma del memorandum sulla “Belt and Road Initiative”, il grande progetto infrastrutturale annunciato dal presidente cinese Xi Jinping nel 2013, che prevede l’investimento di centinaia di miliardi di dollari in vari paesi con l’obiettivo esplicito di rafforzare le infrastrutture commerciali nel mondo, e con quello implicito di espandere l’influenza della Cina su numerosi paesi tra Africa, Asia ed Europa.

L’Italia, fin da prima del governo Conte, aveva accolto abbastanza calorosamente il progetto cinese (Paolo Gentiloni, da presidente del Consiglio, nel 2017 fu l’unico leader di un paese del G7 a partecipare al Belt and Road Forum, il grande evento internazionale legato al progetto, e in generale diversi governi italiani del passato, tra cui quelli di Romano Prodi e di Massimo D’Alema, ebbero rapporti eccellenti con la Cina), ma come gli altri paesi europei aveva cercato di tenere separata la parte delle opportunità commerciali e quella dell’influenza politica.

Con il governo Conte questa distinzione venne in gran parte meno, e il problema divenne evidente nel marzo del 2019, quando il ministro dello Sviluppo Economico Luigi Di Maio, durante una visita molto coreografata di Xi Jinping in Italia, firmò il memorandum d’intesa sulla Belt and Road Initiative. Il documento non aveva un valore legale, né costituiva un accordo economico che impegnava le due parti qualche modo: aveva soprattutto un valore politico e simbolico, che segnalava per la prima volta l’adesione di un paese del G7 al grande progetto cinese.

In quel periodo, l’Italia prese altre decisioni che furono percepite come favorevoli alla Cina: tra le altre cose, si disse contraria a un meccanismo di controllo degli investimenti cinesi da approvare a livello di Unione Europea, fu molto ambigua nella reazione alla repressione cinese contro le proteste per la democrazia a Hong Kong e andò molto vicina a votare il candidato della Cina alla guida dell’Organizzazione mondiale per la proprietà intellettuale (WIPO), contro il parere di tutti gli alleati.

Ma fu soprattutto la decisione di firmare il memorandum sulla Belt and Road a essere criticata. La firma ebbe alcune conseguenze a livello diplomatico (in quegli anni il governo non fu invitato a diverse riunioni tra leader europei in cui si parlava di Cina) e soprattutto gravi conseguenze a livello di rapporti internazionali, perché gli alleati storici cominciarono a considerare l’Italia come sempre meno affidabile: come scrisse Politico, gli alleati consideravano l’Italia come «l’anello debole della catena» nello scontro di potere con la Cina.

A due anni di distanza, inoltre, il memorandum non ha portato praticamente nessun beneficio economico: Di Maio e Geraci avevano promesso che con l’adesione alla Belt and Road le opportunità commerciali per l’Italia sarebbero aumentate, ma nel 2020 la bilancia commerciale tra Cina e Italia, cioè la differenza tra i beni comprati dall’Italia e quelli comprati dalla Cina, si è aggravata, e il valore dei beni cinesi importati è aumentato.

Giovanni Andornino, docente di Relazioni internazionali dell’Asia orientale all’Università di Torino e vicepresidente del centro studi Torino World Affairs Institute, ritiene che la firma del memorandum sia stato un «passo falso strategico». Operazioni come l’accordo sulla Belt and Road Initiative «richiedono forti presupposti politici e segnali credibili e coerenti nel tempo ad alleati e partner». Questo è un problema per un paese ad alta volatilità parlamentare come l’Italia: «Priva com’è di solide agende bipartisan anche sulle grandi questioni internazionali, l’Italia non è oggi nelle condizioni di valorizzare in modo coerente operazioni di questo tipo, nonostante l’eccezionale professionalità del suo corpo diplomatico».

Ivan Scalfarotto, politico di Italia Viva e sottosegretario al ministero dell’Interno, che nei governi di Matteo Renzi e di Paolo Gentiloni era stato sottosegretario allo Sviluppo economico (la carica che poi sarebbe stata presa da Geraci con l’arrivo del governo Conte) è molto più duro. Per lui la firma del memorandum è stata «il più grave errore di politica estera dell’Italia probabilmente negli ultimi 30 anni, del quale abbiamo pagato le conseguenze per lungo tempo».


Draghi
L’atteggiamento vicino alla Cina del governo Conte, e in particolare del Movimento 5 Stelle, cominciò a mutare con la nascita del Conte II. Geraci non fu riconfermato come sottosegretario e soprattutto Di Maio, che nel frattempo era diventato ministro degli Esteri, cominciò ad assumere posizioni sempre più in linea con la tradizione atlantista e filo occidentale della politica estera italiana, criticando anche la Cina su argomenti come la repressione delle proteste a Hong Kong, cosa che fino a un anno prima aveva evitato di fare.

La vera svolta è arrivata con il governo Draghi, che fin dall’inizio del suo mandato ha messo in chiaro che l’Italia sarebbe tornata all’atlantismo e all’europeismo di sempre – anzi, probabilmente con qualche elemento di competizione in più. Draghi l’ha fatto tramite alcuni gesti diplomatici: per esempio, al G7 del mese scorso ha sostenuto con convinzione le politiche degli Stati Uniti per contrastare l’avanzata dell’influenza cinese, compreso un piano infrastrutturale esplicitamente in concorrenza con la Belt and Road.

Come ha notato il Financial Times, la discontinuità più importante Draghi l’ha probabilmente segnata con alcune decisioni poco appariscenti di politica economica. La più importante è stata la decisione presa a marzo di bloccare (tramite un meccanismo chiamato “Golden Power”, che in pratica dà al governo il potere di intervenire su acquisizioni in settori strategici) l’acquisizione da parte di una compagnia cinese di LPE, una piccola azienda del milanese con una settantina di dipendenti che è attiva nell’importantissimo settore dei microprocessori. I microchip ormai da alcuni anni sono al centro di un’importante competizione tecnologica tra Occidente e Cina, e la decisione di Draghi di intervenire su questo settore è stata vista come un segnale importante del fatto che l’Italia ha abbandonato del tutto la posizione di ossequio nei confronti della Cina.

Ci sono state altre mosse simili: ad aprile il governo, assieme a quello francese, ha avuto un ruolo nel bloccare l’acquisizione dell’azienda produttrice di veicoli industriali Iveco a un gruppo cinese. E, come fatto da altri governi europei, ha usato il Golden power per imporre condizioni molto severe all’utilizzo di componenti prodotti dall’azienda cinese Huawei nella costruzione della rete 5G.

Questo non significa tuttavia che l’Italia abbia assunto una posizione belligerante, anzi. I rapporti con la Cina rimangono buoni, ma il governo ha recuperato la distinzione tra rapporti commerciali e rapporti politici che si era persa con il primo governo Conte. «Come ha detto il segretario di Stato americano Anthony Blinken, la Cina per alcune cose è un avversario sistemico, per altre un rivale e per altre ancora un partner importante», dice Scalfarotto.

«Il governo Draghi si è riallineato ai rapporti tradizionali nell’ambito delle alleanze occidentali, e questo segna una notevole discontinuità con il governo Conte», dice Mario Boselli, presidente della Fondazione Italia Cina, un’associazione che ha l’obiettivo di facilitare le attività commerciali italiane in Cina. «In ambito commerciale, invece, i rapporti non hanno mai smesso di essere molto positivi»."
10,"Doppia iniezione di AstraZeneca. ""Ma ha ancora pochi anticorpi""","La medicina procede per tentativi e questa pandemia ce lo ha insegnato. Una campagna vaccinale allestita su proporzioni così grandi e in così breve tempo non ha precedenti nella storia. E qualcosa può sfuggire alle previsioni. La bontà stessa dei vaccini (almeno in termini di durata della efficacia) si testerà sul lungo periodo. Intanto, sono questi i mesi in cui le persone che hanno già ricevuto le dosi (o quella unica del Johnson & Johnson) chiedono test sierologici per verificare la copertura anticorpale sviluppata.

Come è accaduto a una donna pistoiese, 68 anni, che si è sottoposta al test per conoscere le sue difese prima di tornare a frequentare il centro fisioterapico nel quale era in cura. E’ così che ha scoperto che i suoi anticorpi erano al di sotto della soglia minima indicata come copertura dal Covid. A riferire il caso è il medico fisioterapista che segue la paziente da tempo: ""Mi sono trovato in grande difficoltà – spiega il dottore – perché chiaramente la mia paziente, pur avendo ricevuto entrambe le dosi di Astra Zeneca (l’ultima due mesi prima del test) non era in grado di poter accedere alla nostra struttura e incontrare altri pazienti, pur con le dovute cautele, perché a nostro avviso non era stata sviluppata la copertura immunitaria. Al di là del caso particolare, mi chiedo quante persone si trovino nelle stesse condizioni della signora e come ci si debba comportare per tutelare la loro salute e quella di chi ci entra in contatto. Mi chiedo su quali basi venga rilasciato il green pass a tutte le persone vaccinate, indistintamente, e senza chiedere un test sierologico"".

Sul caso interviene anche il dottor Daniele Mannelli, dirigente dell’Asl Toscana Centro, direttore della zona distretto di Pistoia e dell’hub di San Biagio: ""Quello che è successo alla signora evidentemente non sarà un caso isolato, ma non c’è da allarmarsi, in quanto l’efficacia del vaccino non si misura sulla reazione anticorpale, ovvero si può sviluppare quella che si chiama una immunità ‘cellulo mediata’, grazie ai linfociti della memoria che memorizzano la risposta all’antigene iniettato con il vaccino. Faccio un esempio, quello del vaccino per l’epatite B, introdotto obbligatoriamente nel 1991. Non tutti i vaccinati hanno sviluppato gli anticorpi, però oggi l’incidenza di patologia di epatite B è prossima allo zero, e per nessuno dei vaccinati è prevista un’ulteriore dose di vaccino"".

E ancora: ""Questa campagna vaccinale, però – conclude Mannelli – è stata allestita in tempi record e molto dovremo ancora studiare nei prossimi mesi. In questo momento stiamo svolgendo test importanti, ma non sono previste nuove somministrazioni per chi abbia già ricevuto le due dosi o quella unica di Johnson & Johnson""."
11,"Coronavirus, il monitoraggio Gimbe: “Nuovi casi in crescita del 5%, ma calano i decessi”","ROMA. Sono in crescita, rispetto alla settimana precedente, i casi Covid diagnosticati in Italia. Lo rileva la fondazione Gimbe. L'incremento è di 265 casi: 5.571, contro i 5.306 della settimana scorsa. Una crescita percentuale del 5%. In calo invece i decessi, che passano da 220 a 162, con una diminuzione in percentuale del 26,4%. Così come diminuisce un altro indicatore, quello degli attualmente positivi, che oggi sono 42.579 contro i 52.824 della scorsa settimana.

Continua il trend col segno meno delle terapie intensive che passano da 270 a 187 (-83), con un calo in percentuale del 30,7%. Così anche i ricoverati con sintomi: erano 1.676 la scorsa settimana e sono 1.271 oggi (- 405), con una diminuzione del 24,2%. Meno anche le persone in isolamento domiciliare: da 50.878 passano a 41.121, con una differenza di 9.757 e una diminuzione percentuale del 19,2%.

«Sul fronte dei nuovi casi settimanali - dichiara Nino Cartabellotta, presidente della Fondazione Gimbe - dopo 15 settimane consecutive di discesa si rileva un incremento del 5% rispetto alla settimana precedente. Anche l'attività di testing, dopo 7 settimane di calo, registra un aumento del 15,5%, continuando tuttavia ad attestarsi su numeri troppo bassi, con conseguente sottostima dei nuovi casi e insufficiente tracciamento dei contatti».

Dalla settimana 5-11 maggio il numero di persone testate settimanalmente si è progressivamente ridotto del 60,3%, passando da 662.549 a 263.213, per poi risalire questa settimana a 303.969. In 11 Regioni si registra un'inversione di tendenza con un incremento percentuale dei nuovi casi rispetto alla settimana precedente, mentre le restanti 10 Regioni si confermano in calo (tabella). I decessi, dopo l'apparente stabilizzazione della scorsa settimana verosimilmente imputabile a ricalcoli, hanno ripreso a scendere attestandosi nell'ultima settimana a 162 con una media di 23 al giorno rispetto ai 31 della settimana precedente. «Il trend dei pazienti ospedalizzati - afferma Renata Gili, responsabile Ricerca sui Servizi Sanitari della Fondazione Gimbe - prosegue la sua discesa sia in area medica che in terapia intensiva, dove l'occupazione di posti letto da parte dei pazienti Covid si attesta al 2%. Tutte le Regioni registrano valori inferiori al 10% e sono 8 le Regioni che non contano pazienti Covid ricoverati in area critica».

In dettaglio, dal picco del 6 aprile i posti letto occupati in area medica sono scesi da 29.337 a 1.271 (-95,7%) e quelli in terapia intensiva da 3.743 a 187 (-95%). Le persone in isolamento domiciliare, dal picco del 28 marzo, sono passate da 540.855 a 41.121 (-94,2%). «Gli ingressi giornalieri in terapia intensiva - spiega Marco Mosti, Direttore Operativo della Fondazione Gimbe - sono in calo da oltre 3 mesi e la media mobile a 7 giorni e' di 5 ingressi al giorno»."
12,La madre della neonata salvata in mare: «Chiedo solo di essere accolta»,"«Sì, ho avuto molta paura. Pensavo di morire in mare con la mia bambina. Poi ho visto il sub della Guardia Civil e ho cominciato a fargli segnali di soccorso. Mi ha preso la piccola che avevo sulle spalle e l’ha portata fra le braccia a riva. Non l’ho più rivisto da allora, ma da qui lo ringrazio profondamente. Ora c’è un po’ di luce nel nostro futuro».

Naima è la madre del fagottino di due mesi con la tutina a righe rosa strappato dieci giorni fa dall’agente del gruppo sommozzatori, Juan Francisco, alla morte nelle acque del Tarajal a Ceuta, durante la crisi che in 72 ore ha portato 10mila migranti a riversarsi a nuoto nell’enclave spagnola nel Maghreb. Quell’immagine del salvataggio ha fatto il giro del mondo con un clamore al quale Naima è rimasta aliena. Con i suoi tre figli di 2 mesi, 5 e 12 anni, si nasconde in un tugurio, per la paura di essere rimandata - come la gran parte dei suoi connazionali - dall’altro lato della frontiera, a Castillejo, Fnideq in arabo, il vecchio protettorato spagnolo e specchio povero di Ceuta, cresciuto in due decenni da 6mila a 77mila abitanti.

La madre marocchina ha raccontato la sua odissea alla tv La Sexta, riuscita a rintracciarla. «Ero disperata», assicura. «Non avevo più un lavoro, nulla da dare da mangiare ai miei figli, neanche il latte, e mi stavano per cacciare di casa. Quando ho saputo che la frontiera era aperta non l’ho pensato due volte e mi sono lanciata in acqua con i bambini. So che molti sono morti in mare e molti altri si sono suicidati. Ma non avevo altra scelta, per la fame».

Naima era una delle tremila ""porteadoras"", le donne-mule cariche di mercanzie che facevano la spola fra Castillejo e Ceuta con piccoli commerci e merci di contrabbando, fino a che il Marocco non ha chiuso i varchi del Tarajal, con una decisione unilaterale nell’ottobre 2019. Porre fine al contrabbando - in prevalenza di piccoli elettrodomestici e abiti usati, ma anche beni di prima necessità come pannolini, alcol, prodotti igienici - la finalità con cui Rabat giustificò allora la misura. E di passo asfissiare l’enclave spagnola, che con Melilla il regno alauita rivendica come proprie. Ma nell’isolamento, aggravato dal prolungato sbarramento imposto dalla pandemia, a restare intrappolate nel nulla sono state le centinaia di ""porteadoras"", come Naima, residenti a Castilejo o provenienti dall’interno e dall’Atlas per racimolare poche centinaia di dirham al giorno. Spesso giocandosi la vita nella calca per passare i controlli con i pesanti fardelli. Sono l’anello debole della catena della crisi diplomatica e politica fra il Marocco e la Spagna, lungi dall’essere risolta alla frontiera sud d’Europa. E a poco sono valse le proteste che a febbraio, al grido di ""aprite la frontiera, avete ucciso Fnideq!"", hanno coinvolto i tanti marocchini costretti a chiudere negozi, decine di piccole botteghe, e le vendite ambulanti, che davano da campare non solo alla gente di Fnideq ma anche a quella della vicina Beliones. Assieme ai tanti stagionali o alle lavoratrici domestiche che ogni giorno passavano la frontiera per lavorare a Ceuta. A marzo, 300 contratti temporanei offerti da Rabat alle ""porteadoras"" per lavorare nel settore tessile a Tangeri e alcuni impieghi come spazzine sono state una goccia d’acqua nel deserto. Servita comunque a contenere le manifestazioni.

Naima guadagnava l’equivalente di 20 euro al giorno, sufficienti per sfamare i suoi tre bambini. Da oltre un anno neanche quelli. Per questo, quando il 18 maggio ha saputo che la gendarmeria marocchina aveva allentato i controlli per poche ore, non ha esitato a lanciarsi verso la scogliera del Tarajal, aggrappata con i figli a salvagenti giocattolo. Non poteva sapere che, in un cinico calcolo strategico, con migliaia di altri disperati era utilizzata da Rabat come ""bomba umanitaria"" su Ceuta, per fare pressione su Madrid a fini politici. Ora, nascosta nell’enclave, chiede aiuto al governo spagnolo, perché - supplica - «mi dia un’opportunità e mi accolga con i miei figli»."
13,"Covid, Speranza: «I ragazzi dai 12 ai 15 anni saranno vaccinati dai pediatri. La terza dose? Probabile, la faranno i medici di base»","La terza dose di vaccino anti Covid con ogni probabilità andrà fatta, e a somministrarla potrebbero essere i medici di base. A dirlo è il ministro della Salute Roberto Speranza a Che tempo che fa. «Sarà molto probabile dover fare una terza dose di vaccino, un richiamo che sarà probabilmente ‘modificato’ per coprire le varianti. Bisognerà dunque passare da una fase straordinaria ad una fase ordinaria e penso che questa nuova ordinarietà possa essere affidata alla nostra straordinaria rete di medici di medicina generale», ha detto Speranza. Quanto alle vaccinazioni dei giovani tra 12 e 15 anni, Speranza ha detto: «Dobbiamo usare il più possibile i pediatri di libera scelta. I pediatri italiani sono pediatri di straordinaria qualità che hanno un radicamento sul territorio, un rapporto di fiducia molto importante con le famiglie. Io vorrei che ci sia il loro massimo protagonismo sempre nel coordinamento con i territori e le regioni» per la vaccinazione ai 12-15 enni.

Speranza ha poi insistito sull’utilizzo della mascherina, necessario ancora per un po’: «Non dobbiamo avere fretta, le mascherine al chiuso le dovremo tenere ancora un po’ almeno nel medio periodo. Le mascherine non sono un prezzo enorme da pagare. Appena gli scienziati ce lo diranno potremo toglierle all’aperto e solo dopo al chiuso. In una fase di transizione dobbiamo non avere fretta e non dobbiamo – ha concluso Speranza – vanificare gli sforzi fatti»."
14,"Myanmar, mentre l’Europa tentenna, Praga «apre» al governo clandestino","Nel congratularsi con Linn Thant, designato dal governo ombra birmano come una sorta di ambasciatore provvisorio presso il governo della Cechia, il ministro degli Esteri di Praga Martin Tlapa si è spinto un po’ più in la.

E mentre i suoi colleghi europei titubano e tentennano, il capo della diplomazia ceca parla all’«amico» Linn senza mezzi termini: «La nostra posizione – gli scrive in una lettera che il manifesto ha potuto vedere – è chiara: non riconoscere il nuovo regime come governo…sosteniamo il Committee Representing Pyidaungsu Hluttaw (Crph-parlamento clandestino ndr) e salutiamo la nascita del Governo di unità nazionale (Nug)». Se non è un riconoscimento, la Cechia ci va vicino ed è comunque la prima nazione a sbilanciarsi per un obiettivo verso il quale promette di adottare «l’approccio più adatto» nei forum internazionali.

Benché una lettera non sia che un pezzo di carta, il peso della posizione ceca rompe il silenzio che, dal Consiglio di sicurezza Onu all’Asean (che rema contro un embargo di armi al Myanmar) circonda il dossier birmano, molto caldo nell’arena internazionale. Si è visto all’Oms che ha rifiutato le credenziali della giunta mentre all’Ufficio del lavoro (Ilo) ancora si deve decidere se riconoscere il nuovo regime o le credenziali proposte dal Nug.

Il Myanmar intanto continua a infiammarsi con notizie quotidiane di azioni di guerriglia urbana che testimoniano un salto di qualità nella resistenza al golpe ma con un futuro incerto se il silenzio del mondo dovesse rimanere tale. La diaspora continua a muoversi: ieri in Duomo la comunità birmana in Italia si è trovata con l’arcivescovo di Milano mons. Delpini per una preghiera interreligiosa e dà appuntamento a metà maggio per un global strike in diverse città del pianeta. Alla preghiera almeno duecento persone e anche la modella birmana May. Per il suo impegno anti giunta è entrata nella lista nera dei militari."
15,Habemus Papam,"Invece di parlare di inquinamento e climate change, finalmente Jorge Bergoglio ha schierato lo Stato pontificio contro la legge bavaglio che dice di combattere l'omofobia. Ma che rende dogma l'ideologia gender e punisce i non allineati. Speriamo solo che non sia tardi. Finalmente il Papa fa il Papa. Invece di parlare di condizionatori, cambiamenti climatici, materie plastiche, di vermi e insetti e financo di car sharing, Bergoglio per una volta interviene su una questione che riguarda da vicino i cattolici e la Chiesa stessa: il disegno di legge Zan. Quella del Pontefice non è un'enciclica e nemmeno una preghiera rivolta ai fedeli dalla finestra che si affaccia su piazza San Pietro. Si tratta al contrario di un atto ufficiale che Francesco ha autorizzato nei confronti dello Stato italiano: un ricorso alle norme che regolano i rapporti fra il Vaticano e la Repubblica. a. In pratica, per fermare la legge che vorrebbe punire con il carcere chi ha atteggiamenti ritenuti lesivi o discriminatori nei confronti degli omosessuali e del mondo Lgbt, istituendo una giornata contro la transfobia con tanto di educazione nelle scuole di ogni ordine e grado, la Santa Sede si appella ai Patti Lateranensi, cioè alle regole che fissano i rapporti tra lo Stato pontificio e quello italiano. Firmati nel febbraio del 1929 da Benito Mussolini e dal cardinale Pietro Gasparri, gli accordi misero fine al contenzioso seguito alla presa di Roma, a seguito della confisca da parte del Regno d'Italia dei possedimenti vaticani. Il trattato riconobbe la libertà di culto e la garanzia di alcuni privilegi agli ecclesiastici ed è recepito dalla Costituzione. Rivisto nel 1984 con la firma di un nuovo patto da parte di Bettino Craxi e del segretario di Stato vaticano Agostino Casaroli, il cosiddetto Concordato è tuttora in vigore e Bergoglio intende farlo valere per bloccare il ddl Zan che tanto piace ai compagni e al mondo Lgbt. I lettori naturalmente conoscono le ragioni che spingono il Papa a mettersi di traverso con una mossa tanto decisa. Semmai c'è da chiedersi perché il Pontefice abbia inteso farlo solo ora, lasciando che per mesi vescovi e prelati schiudessero la porta alle norme che imbavagliano la libertà di opinione su temi delicati come la famiglia, l'educazione sessuale, l'identità di genere. Da parte nostra ci saremmo aspettati reazioni ferme nei confronti di una legge che pretende di istituire la «giornata nazionale contro l'omofobia, la lesbofobia, la bifobia e la transfobia» e impone che nelle scuole e nelle amministrazioni pubbliche si organizzino «cerimonie, incontri e altre iniziative di sensibilizzazione contro i pregiudizi omotransfobici». In pratica, secondo il disegno di legge appoggiato dal Pd e dalla sinistra nell'offerta formativa scolastica, che non prevede l'educazione sessuale, bisognerebbe inserire una giornata di educazione omosessuale, transessuale, bisessuale e così via, prevedendo iniziative di commemorazione sul modello della Giornata della memoria contro la persecuzione degli ebrei. Immaginiamo già i progetti, con dibattiti e proiezione di film «educativi» sul tema. E proprio come per le vittime del nazionalsocialismo, il ddl Zan, dal nome del deputato del Partito democratico che ne è il primo sottoscrittore, si propone di tutelare le vittime dell'omotransbifobia con un ufficio nazionale antidiscriminazioni, che avrà «il compito di prevenire e contrastare le discriminazioni legate all'orientamento sessuale e all'identità di genere». Anche chi non ne sa niente capisce che se una legge del genere entrasse in vigore, chiunque osteggiasse la propaganda pro gender e le follie che spingono per il cambio di sesso degli adolescenti, rischierebbe seri guai, con condanne e multe. E a nulla vale la spiegazione che il diritto di critica sarà sempre possibile, perché all'articolo 4 del suddetto disegno di legge si sostiene sì che la libertà di espressione è garantita, ma purché non idonea a determinare il concreto pericolo di «atti discriminatori». E che cosa sono gli atti discriminatori? Chi stabilisce cosa è discriminatorio? Se in una scuola cattolica si insegna che la famiglia è composta da una mamma e un papà e non da un papà e un papà o da una mamma e una mamma, è un atto discriminatorio? E se un insegnante si rifiuta di celebrare la giornata pro gay, si può considerare un atto discriminatorio? E se un preside vieta a un ragazzo che si sente donna di recarsi a fare pipì nel bagno delle donne, è punibile con il carcere e potrebbe essere costretto a pagare una multa? E se un docente di educazione fisica - tanto per rimanere a un argomento che in questi giorni divide il mondo dello sport - non vuole far gareggiare con le sue studentesse uno studente che si è sottoposto alla terapia per cambiare sesso, che succede? Sì, perché la legge Zan non solo è scritta con i piedi, ma è anche uno strumento in mano ai gruppi pro gender che la possono interpretare a piacimento. Tuttavia, se a chiunque tutto ciò è chiaro, a vescovi e alti prelati con tendenza arcobaleno finora non lo era. E dunque il Papa ha mosso la diplomazia vaticana, facendo intervenire il cardinal Paul Richard Gallagher."
16,Mario Della Cioppa nuovo questore di Roma,"Pescarese ha ricoperto il primo incarico da Questore ad Alessandria nel 2015, poi ad Ascoli Piceno e Fermo, dove nel 2016 ha dovuto gestire l’emergenza del terremoto. Nel 2017 il trasferimento a Foggia. Da giugno 2019 era alla guida della Questura di Catania.

Mario Della Cioppa è il nuovo questore di Roma. Si è insediato oggi presso la Questura della Capitale subentrando al questore uscente Carmine Esposito nominato prefetto di Foggia dal Consiglio dei ministri dello scorso 17 maggio. Della Cioppa da oggi dovrà gestire la sicurezza della Capitale. Dopo l’omaggio al picchetto d’onore insieme al capo della Polizia Lamberto Giannini, ha deposto una corona di alloro in ricordo dei caduti all’ingresso della Questura di Roma. La cerimonia è poi proseguita nel cortile di San Vitale, dove il nuovo Questore Della Cioppa ha tenuto un discorso davanti ai dirigenti dei Distretti cittadini e alle donne e agli uomini della Polizia.

Pescarese, 62 anni il prossimo 19 settembre, ha ricoperto il primo incarico da Questore ad Alessandria nel 2015, poi ad Ascoli Piceno e Fermo, dove nel 2016 ha dovuto gestire l’emergenza del terremoto. Nel 2017 il trasferimento a Foggia. Da giugno 2019 era alla guida della Questura di Catania.

Laureato in giurisprudenza a Teramo, ha conseguito il master universitario di II° Livello nella formazione all’niversità Cattolica di Milano ed il master universitario di II° livello in “Sicurezza, coordinamento interforze e cooperazione internazionale” conseguito all’università La Sapienza di Roma. Nella lunga carriera ha avuto incarichi al reparto mobile di Padova, alla quetura di Belluno come dirigente della divisione amministrativa e come capo di gabinetto.

Negli anni 90 ha prestato servizio alla Questura di Pescara, sua città d’origine, nella divisione anticrimine e capo di gabinetto, oltre che capo della squadra mobile. Dal 1998 al 2002 ha ricoperto l’incarico di dirigente del reparto prevenzione crimine “Abruzzo” e, poi, è stato direttore della scuola per il controllo del territorio di Pescara, dove ha curato vari progetti nazionali legati alla polizia di prossimità ed alla formazione del poliziotto di quartiere.

Nominato cavaliere della Repubblica dal 2003, è stato infine questore di Alessandria, Ascoli Piceno e Fermo, Foggia e Catania. Nel 2020 ha ricevuto a Pescara il Ciattè D’Oro.

Al suo posto a Catania arriva l’attuale questore di Messina Vito Calvino e al posto di quest’ultimo nella città dello Stretto va Gennaro Capoluongo, che lascia L’Aquila.

Auguri di buon lavoro sono arrivati a Mario Della Cioppa per l’importante incarico di Questore di Roma dal presidente della Regione Lazio, Nicola Zingaretti , che in una nota scrive: “Sono certo che con la sua professionalità affronterà al meglio questo nuovo ruolo. Voglio anche rivolgere un ringraziamento particolare al Questore uscente Carmine Esposito per l’eccellente lavoro svolto in questi anni a Roma e rivolgergli gli auguri più sinceri per le nuove sfide che lo attendono”."
17,"Rider, approvata in Toscana la prima legge a tutela dei lavoratori","FIRENZE. Il consiglio regionale della Toscana ha approvato una legge regionale a tutela dei rider con 24 voti favorevoli e 7 astensioni.

La norma, che garantisce maggiore tutele lavorative ai fattorini e impone una salario svincolato dal ""cottimo"", è la prima sul tema in Italia e anticipa la legislazione nazionale. La legge - dal titolo ""Disposizioni per la tutela e la sicurezza del lavoro dei lavoratori organizzati mediante piattaforme digitali"" - era di iniziativa del presidente dem del consiglio regionale, Antonio Mazzeo, e aveva ricevuto il via libera dalla commissione Sanità, presieduta dal consigliere Pd Enrico Sostegni, pochi giorni fa.

In aula i consiglieri del Partito democratico e di Italia Viva si sono espressi a favore, Forza Italia e Lega si sono astenuti. Divisi, invece, i gruppi consiliari Movimento 5 Stelle e Fratelli d'Italia:hanno votato a favore della legge, gli altri consiglieri hanno scelto l'astensione.

La norma regionale interviene in tema di tutela e sicurezza del lavoro dei rider, su cui la Regione esercita potestà legislativa concorrente, prevedendo un salario minimo, ferie e riposi garantiti, il Tfr (trattamento fine rapporto) e varie forme di supporto previdenziale. Al suo interno si prevede che la giunta regionale approvi un progetto di analisi e valutazione dei rischi sul lavoro che porti all'elaborazione di un documento tecnico per la categoria. L'obiettivo è sperimentare un nuovo modello di assistenza che si traduca in una maggiore tutela per i lavoratori del settore. ""La Toscana vuole fare la propria parte a sostegno di una battaglia giusta, quella dei rider, per il pieno riconoscimento del diritto al lavoro sicuro, dignitoso e di qualità"", commenta l'assessore regionale al lavoro, Alessandra Nardini.

Sono davvero felice, non era scontato questo risultato a larga maggioranza - rivendica il presidente del consiglio regionale, Antonio Mazzeo - . Oggi un rider viene visto come un algoritmo, ma in realtà è una persona e un lavoratore, e come tale devono essergli riconosciuti i diritti più basilari di salute e sicurezza. Sono orgoglioso perchè la Toscana è la prima Regione a intervenire su questo tema e spero che possa fare da apripista per tutele nazionali sempre maggiori"".

Soddisfazione anche da parte del consigliere regionale del Pd, Enrico Sostegni, che sottolinea: ""L'obiettivo è quello di aumentare la sicurezza sul lavoro, argomento di cui in questo periodo si è tornati a parlare molto, per una categoria che di tutela ne ha davvero poche. La nuova normativa permette l'analisi dei rischi, percorsi formativi mirati, dotazioni dei dispositivi di sicurezza"".

Ed esultano i sindacati toscani: ""L'intesa con la Regione è un grande risultato e da un contributo a rendere piena ed efficace la tutela anche di questi lavoratori"". La legge è stata preceduta nelle settimane scorse dalla svolta di un accordo sindacale con la multinazionale ""Just Eat"" che prevede, per i suoi rider, l'inquadramento come lavoratori subordinati.

Per CgilToscana, che insieme alle categorie Nidil e Filt Cgil ha partecipato alla discussione del provvedimento, questo è ""un risultato importante e molto atteso per garantire le necessarie misure di prevenzione e favorire l'attività di controllo dei rappresentanti dei lavoratori"".

Auspichiamo adesso che tutte le piattaforme si rendano disponibili a collaborare per garantire l'applicazione della normativa e la piena partecipazione dei rappresentanti per la sicurezza che saranno designati.

Il primo accordo del genere in sede locale c'era stato a marzo, in Toscana, per i 70 rider di ""Tadan"", prima piattaforma digitale di food delivery al 100% toscana, sottolineato con soddisfazione dalla Cgil. Un capitolo importante della nuova legge regionale sui rider riguarda l'azione delle Asl, con interventi mirati di prevenzione e controllo, monitoraggio, per ""correggere ed eliminare comportamenti pericolosi"" a tutela dei lavoratori."
18,Ferrara. Il fondo non autosufficienza torna a crescere dopo i tagli,"FERRARA. Dopo l’anno del taglio dei fondi, si prospetta nel 2021 un recupero delle risorse locali destinate alla non autosufficienza. L’anno scorso i Comuni hanno dovuto adottare soluzioni solidaristiche per evitare che il milione in meno assegnato dalla Regione (per il mancato utilizzo di una parte dei fondi disponibili) andasse a danneggiare in modo più pesante la popolazione del distretto sanitario dell’Alto ferrarese.



La quota di contributo che sarà distribuita dalla Regione crescerà nel 2021 ma per sapere se Ferrara sarà tra le province che trarranno vantaggio dalla circostanza bisognerà attendere il momento della ripartizione delle quote del fondo.



Viale Aldo Moro ha deciso infatti di andare verificare, territorio per territorio, l’impatto della pandemia sulla consistenza della fascia di popolazione che più di tutte ha subìto l’aggressione del Covid, quella dei cittadini più anziani. Una classe d’età (gli over 70) che assorbe buona parte delle risorse destinate al sostegno della non autosufficienza. Il motivo è che l’infezione ha colpito in modo differenziato la popolazione residente in aree diverse dell’Emilia Romagna, un aspetto rilevante se viene rapportato alle esigenze di assistenza correlate alla composizione anagrafica della popolazione. Un altro passaggio che inciderà sulla consistenza dell’erogazione sarà la suddivisione intra-provinciale dei contributi (che ammontano a circa 40 milioni), che terrà conto anche in questo caso dell’evoluzione demografica indotta dall’incidenza del Covid. Il fondo distribuisce alcune sovvenzioni che aiutano le famiglie a gestire persone con problemi di autosufficienza e di grave disabilità.Si va dall’assegno di cura, che può assere erogato al familiare o al care giver che si prende cura del soggetto non autosufficiente, al sostegno ai ricoveri di sollievo, cioè la permanenza in strutture sanitarie dove la persona non in grado di provvedere a se stessa e bisognosa di cure può essere assistita temporaneamente. Ma c’è anche la somma assegnata per le cosiddette “dimissioni difficili”, i casi in cui il paziente che necessita di assistenza viene dimesso dall’ospedale e, per motivi economici, non può essere subito trasferito in una struttura socio-sanitaria.In questo caso il contributo deve essere valutato e autorizzato da una commissione tecnica che deve verificare, in base a specifiche indicazioni della Regione, se il paziente può trarre beneficio da progetti riabilitativi. «Nei mesi scorsi – spiega il responsabile dell’Area anziani dell’Asl,– sono state sostanzialmente finanziate il 100% delle richieste per agevolare le dimissioni dagli ospedali intasati dalla pandemia. Quest’anno, già a partire dal mese in corso, si sta ritornando al regime ordinario, che sostiene solo una quota di assistiti, quelli che possono essere sottoposti con beneficio ad attività di riabilitazione»."
19,"Ladri in azione a Podenzano e Suzzano, un residente li insegue nei campi","Ladri ancora scatenati tra Val Trebbia e Val Nure. Ieri mattina hanno tentato due furti a Podenzano, non riuscendo a entrare in nessuna abitazione e fuggendo mentre stavano già arrivando la polizia locale dell’Unione Valnure Valchero e i carabinieri di San Giorgio.

Ma non si sono arresi e, a pochi chilometri di distanza, precisamente a Suzzano, hanno tentato di colpire in via Battisti, senza riuscire però a portare a termine altri colpi.

Due giovani ragazzi sono stati infatti notati e sono scappati attraverso giardini e poi i campi, inseguiti a un residente e dai carabinieri di Rivergaro che erano in zona.

Quasi certamente ad attenderli c’era un terzo complice, a bordo di una vettura di colore scuro che si è dileguata.

A Niviano a fine aprile si erano contati cinque furti, quattro in abitazioni e uno in una carrozzeria."
20,"Affitto non pagato per 12mila euro, la “Bottigelli” salva famiglia dallo sfratto","Troppi affitti non pagati, una situazione familiare molto difficile e delicata e il rischio di finire per strada, senza una casa. Per una famiglia di Gragnano, l’associazione piacentina “William Bottigelli” è apparsa sulla loro strada come un incontro provvidenziale, di quelli che capitano solo una volta nella vita: gli associati, infatti, hanno deciso di accollarsi completamente tutti gli affitti non pagati dalla famiglia – circa 12mila euro – per consentirle di tornare a pianificare un futuro più sereno.

La famiglia – messa a dura prova da diverse difficoltà economiche e sanitarie indipendenti dalla loro buona volontà – non è più riuscita, pur in buona fede, a pagare l’affitto di casa arrivando ad accumulare 15mila euro di arretrato: una situazione che ha portato ad una minaccia di sfratto esecutivo. Così, ora, l’associazione piacentina devolverà 3mila euro all’anno per quattro anni, coprendo 12mila euro di arretrati di affitto mentre i restanti 3mila euro sono già stati coperti dall’amministrazione. Il gesto consentirà a questa famiglia – genitori e un figlio adolescente – di avere una solida base su cui riprogrammare una rinascita."
21,"Dimagrimento ""consapevole"": il segreto per una remise en forme duratura","In Piemonte le temperature si sono alzate, in molti sono partiti per il ponte del 2 giugno, e la voglia di ricominciare a “vivere” , uscire ed essere in forma ed in linea si stanno percependo sensibilmente. Dopo mesi di lockdown in cui il cibo, compensatore del mal animo e la sedentarietà hanno lasciato un segno incisivo sulle bilance e sulla salute dell’intero organismo , è arrivato il momento di parlare di remise en forme.



Tanti hanno provato una dieta almeno una volta nella vita, da quella letta su una rivista a quella suggerita dagli amici, o semplicemente quella del “fai da te”sulla base di ciò che si sa o si suppone di sapere. Molti si sono rivolti correttamente agli esperti dietologi e nutrizionisti ma molto spesso nonostante l’impegno e le tante rinunce, il risultato non ha premiato gli sforzi profusi, o se lo ha fatto magari ha creato una momentanea illusione per poi tornare ad effetto yo-yo al peso di partenza se non anche di più:come mai?

 

Semplicemente perchè dimagrire non è solo una questione di calorie, infatti non si ingrassa solo per eccesso di cibo, ma il più delle volte il problema sta in un’alimentazione sbilanciata, in associazioni tra alimenti non corrette, nello stress, nel metabolismo lento e molte volte il sovrappeso è determinato dall'affaticamento o dalla intossicazione di un organo che ""rallenta"" tutte le funzioni legate all'assorbimento del cibo.

 

Inoltre l’accumulo dei chili nella stragrande maggioranza dai casi, nasce dalla mente: i chili in più sono il prodotto di un rapporto distorto con noi stessi, dalla mancanza di autostima, e di conseguenza dall’incapacità di ascoltare i desideri più profondi e di osservarsi allo specchio con onestà, dalla paura, dal peso di una relazione che non funziona o della famiglia, dalle preoccupazioni economiche , dall’ingabbiamento in cui troppo spesso ci si sente afflitti sia a livello lavorativo che personale.

 

Quando si subisce, si è arrabbiati, si soffre o manca la forza di reagire, la via più semplice e atavica è quella di sfogarsi sul piatto di carbonara divorato in solitudine, o su quella pizza di mezzanotte, o sul mezzo chilo di cioccolatini ingurgitati davanti alla tv con quell’insano piacere subito seguito da sensi di colpa e dal chilo in più già ben visibile la mattina seguente.

 

Il cibo può diventare purtroppo il primo sostituto del piacere, una soluzione facile e a portata di mano ma controproducente; la medicina psicosomatica già da tempo ha evidenziato il rapporto esistente fra cibo ed emozioni e la necessità di intervenire anche in questo campo per non rendere vano ogni tentativo di perdere peso. Ecco perchè la dieta tradizionale fine a se stessa il più delle volte serve a ben poco, eccessive privazioni intristiscono ed indeboliscono energeticamente e se non si procede con uno sguardo olistico non solo a ciò e a quanto si mangia, ma a come lo si fa, diventa difficile tornare in forma e soprattutto mantenerne il risultato.

 

Remise en forme significa ""recuperare una buona forma psico-fisica attraverso attività fisica motoria, dieta adeguata, tecniche di rilassamento, trattamenti estetici e medici"", quindi parla di un lavoro complementare tra le varie discipline e non sempre, ahimè, viene affrontato così. Da naturopata posso innanzitutto chiarire che non esiste un percorso di remise en forme uguale per tutti, perchè ognuno ha le sue caratteristiche di terreno, le sue modalità di risposta e le sue sfumature emotive, tutti elementi che vanno ri-conosciuti e considerati al fine di ottenere il risultato migliore con una personalizzazione necessaria all’obiettivo finale.

 

Scegliere cibi di qualità è il primo passo, ma non basta perchè vanno valutate le quantità e gli abbinamenti nonchè i metodi di cottura. Occorre poi imparare a leggere le etichette di ciò che si compra, eppure credetemi non basta ancora. In primo luogo bisogna eliminare tossine e ristagni con l’aiuto di rimedi naturali che facilitano e soprattutto spengono quello stato infiammatorio cronico che rallenta tutte le funzioni d’organo. Inoltre bisogna imparare a mangiare in modo equilibrato e variato perchè in ogni alimento c’è una parte benefica per ognuno di noi e occorre individuare a seconda delle specifiche necessità ciò che “nutre “ in modo corretto.

 

In tutto questo è necessario ascoltare e riconoscere le proprie emozioni perché solo così si riesce ad evitare di utilizzare il cibo come compensazione, e con l’aiuto di tecniche di rilassamento specifiche e di “come” bisogna atteggiarsi verso il cibo ecco che si raggiunge il riequilibrio in modo globale e duraturo. Molte volte “imparare” il comportamento alimentare corretto fa già metà del risultato.

 

Qualche piccolo suggerimento in proposito? In primo luogo bisogna mangiare sempre da seduti e con una corretta postura, senza fare altro e in modo particolare parlare al telefono, litigare o guardare la televisione. Il tempo corretto per un pasto è di almeno una ventina di minuti, perchè occorre masticare lentamente, introducendo il boccone quando il precedente è stato già ingoiato.

 

Un segreto per darsi il ritmo giusto? Appoggiare le posate dopo ogni boccone, provate e vi accorgerete che gusterete meglio ciò che mangiate e lo digerirete senza problemi. Bere acqua sappiamo quanto sia fondamentale ma non mentre si mangia perchè potrebbe rallentare la digestione diluendo troppo i succhi gastrici: molto meglio nell’arco della giornata in modo bene distribuito.

 

""Si dice che l’appetito vien mangiando, in realtà viene a star digiuni!"" (Totò), infatti due spuntini tra i pasti principali permettono una corretta assimilazione dei cibi, tengono sveglio il metabolismo ed evitano di arrivare a pranzo e cena troppo affamati! Le cotture degli alimenti ovviamente non prevedono troppe elaborazioni e fritture, anzi meglio ciò che si può mangiare crudo o appena scottato, ma le preparazioni devono essere curate nella presentazione, ricche di colori e di aromi che profumano ed insaporiscono, perchè se i sensi sono appagati lo sarà anche la nostra mente e si innescherà quella piacevolezza che deriva dalla soddisfazione personale: un bagliore che ri-accende il “gusto” per la vita!"
22,Iniziati i lavori di restauro del frontale del tribunale di Isernia,"Sono iniziati questa mattina i lavori di ripulitura del frontale del tribunale di Isernia, scolpito nel 1967 dai Fratelli Petrocelli. I lavori sono stati finanziati dalla sezione del Rotary di Isernia. Infatti tra le attività istituzionali del Rotary Club di Isernia, Associazione Internazionale, oltre a quelle benefiche, rientrano anche quelle dedicate al patrimonio del territorio in cui il Sodalizio opera. Così dopo l’intervento di pulizia e manutenzione del monumento del Maestro Cascella di Piazza della Repubblica di Isernia, con la cura dell’annessa area verde, il Presidente, Massimiliano Belfonte e i Soci del Rotary Club di Isernia, hanno individuato, come altro bene comunale di particolare pregio bisognoso di analogo intervento, quello dell’opera lapidea dei Fratelli Petrocelli, risalente al 1967, che decora l’ingresso del locale Palazzo di Giustizia.

L’intervento consiste nella pulizia del materiale lapideo dei Fratelli Petrocelli e nella installazione della illuminazione notturna con luci a led dell’opera, così da apprezzarne il valore ed impreziosire il decoro del Palazzo di Giustizia."
23,"Istat: l’economia riparte ma l’Italia è più povera, meno longeva e stabilisce il record negativo delle nascite","L'emergenza sanitaria ha portato con sé pesanti ripercussioni sul quadro economico e sociale italiano che però, grazie alle misure di sostegno e alla ripresa delle attivita', vede delinearsi il rimbalzo tanto atteso. E' quanto sostiene l'Istat nel suo Rapporto annuale 2021, sottolineando però alcuni aspetti che ancora pesano come la disoccupazione e la povertà assoluta che tocca oltre 2 milioni di famiglie. «Nonostante un moderato recupero occupazionale nei mesi recenti, a maggio ci sono 735 mila occupati in meno rispetto a prima dell'emergenza», si legge- E ancora: «I trasferimenti alle famiglie hanno limitato la caduta del reddito disponibile (-2,8%) - osserva il rapporto - il calo dei consumi è stato ben più ampio di quello del reddito, di conseguenza il tasso di risparmio è quasi raddoppiato. I consumi sono scesi più nel Nord che nel Centro e nel Mezzogiorno. Nel complesso, la spesa per alimentari e per l'abitazione è rimasta invariata, mentre si sono ridotte molto quelle piu' colpite dalle misure restrittive sulle attività e dalle limitazioni agli spostamenti e alla socialità. L'incidenza della povertà assoluta, misurata sui consumi, e' in forte crescita, soprattutto nel Nord». Fa da sfondo un nuovo minimo storico di nascite dall'Unita' d'Italia e un massimo di decessi dal secondo dopoguerra. 

Oltre due milioni di famiglie in povertà 

La povertà assoluta è in forte crescita e interessa nel 2020 oltre 2 milioni di famiglie (7,7% dal 6,4% del 2019) e piu' di 5,6 milioni di individui (9,4% dal 7,7%). La condizione peggiora di piu' al Nord che al Centro e nel Mezzogiorno. Cala anche il reddito primario delle famiglie che e' sceso di 92,8 miliardi di euro (-7,3%). I massicci interventi pubblici di redistribuzione hanno fornito un contributo positivo di circa 61 miliardi di euro, compensando due terzi della caduta e sostenendo il potere d'acquisto delle famiglie. A fronte della discesa molto piu' ampia della spesa, la propensione al risparmio e' salita dall'8,1 al 15,8%.

Imprese a rischio
La crisi sanitaria ha compromesso in molti casi la solidita' delle imprese: nel primo semestre del 2020 oltre tre quarti delle aziende industriali con almeno 20 addetti hanno registrato ampie cadute di fatturato, sia sul mercato nazionale sia su quello estero. Risultano strutturalmente a rischio la meta' delle micro (3-9 addetti) e un quarto delle piccole (10-49 addetti), soprattutto nel terziario.

Record negativo delle nascite

Un nuovo minimo storico di nascite dall'Unita' d'Italia e un massimo di decessi dal secondo dopoguerra. Nell'anno del Covid in Italia si sono avuti 746.146 decessi, il valore piu' alto registrato nel nostro Paese dal secondo dopoguerra: rispetto alla media 2015-2019 si sono avuti 100.526 decessi in piu' (15,6% di eccesso). La speranza di vita alla nascita, per il complesso della popolazione (maschi e femmine insieme), e' scesa a 82 anni, ben 1,2 anni sotto il livello del 2019. Il record negativo del numero di nascite toccato in Italia nel 2019 e' stato di nuovo superato nel 2020. Ma mentre il calo continua a gennaio e febbraio di quest'anno, a marzo si registra una lieve inversione di tendenza.

Consumi e investimenti

Secondo l'Istituto di statistica, negli ultimi mesi c’è una convergenza di tutte le principali economie verso un sentiero di veloce recupero a cui il nostro Paese sembra essersi agganciato. Il Pil italiano, dopo la caduta dell'anno passato (-8,9%) dovuta essenzialmente al crollo della domanda interna, è previsto in rialzo del 4,7% nel 2021. La robusta ripresa dell'attività, dei consumi e degli investimenti, previsti nel 2021 saranno spinti anche dall'avvio del Pnrr. - 

Pnrr decisivo

Considerando gli investimenti programmati per la parte riconducibile a voci specifiche, gli effetti del Pnrr sono quantificabili, secondo un esercizio di simulazione, in un innalzamento del livello del Pil - rispetto allo scenario base - compreso tra il 2,3 e il 2,8 per cento nel 2026, con impatto che aumenta al crescere dell'intensità della componente immateriale della spesa (R&S, software, altri prodotti della proprietà intellettuale). Inoltre, il Piano Nazionale di Ripresa e Resilienza avrà effetti anche sulla prolungata stagnazione della produttività del lavoro che contraddistingue il nostro paese concentrandosi sulla ripresa del processo di accumulazione del capitale materiale e immateriale e il rafforzamento del percorso verso la transizione energetica ed ecologica."
24,"In pandemia cresce uso omeopatia, +25%","Roma, 30 giu (Adnkronos Salute) - L'omeopatia cresce in epoca di pandemia da Covid-19. Nell'ultimo anno, infatti, l'utilizzo dei medicinali omeopatici è aumentato del 25%, come registrato nel sondaggio “Gli italiani e l'omeopatia nell'anno della pandemia”, condotto da Emg Different per conto di Boiron. Sono donne dai 35 ai 54 anni, residenti al Centro Italia, le maggiori utilizzatrici di questi prodotti e il 24% fa almeno un acquisto all'anno: in crescita di 4 punti rispetto al 20% del 2018, emerge dall'indagine. I dati indicano inoltre che oggi il 20% della popolazione, cioè 10,2 milioni di italiani, dichiara di fare uso di medicinali omeopatici: nel 2018 erano 8,5 milioni (17%).

A guidare la crescita nell'utilizzo di questi medicinali sembra proprio sia stato il periodo della pandemia. Gli intervistati si sono infatti rivolti all'omeopatia per controllare i disturbi che sono aumentati a causa del brusco cambio di abitudini di vita imposto da lockdown più o meno prolungati. Se da un lato non meraviglia che il 51% degli utilizzatori abbia impiegato questi medicinali per “favorire le difese immunitarie"", dall'altro si conferma la necessità di ricorrere all'omeopatia per superare un periodo di stress/stanchezza (37%), insonnia (26%) e problemi gastro-intestinali (25%), come emerge ancora dal sondaggio, condotto su un campione di 1.000 persone rappresentativo della popolazione italiana over18.

""I risultati"" del sondaggio - afferma Fabrizio Masia, Ad di Emg Different - testimoniano l'ottimo stato di salute della medicina omeopatica e la sensibilità sempre maggiore dei cittadini italiani verso prodotti ai quali si riconosce non solo naturalità, ma anche efficacia nella risoluzione di una molteplicità di disturbi e malattie”.

""I dati indicano infatti - commenta Silvia Nencioni, presidente e Ad di Boiron Italia - che molti italiani hanno scelto di affidarsi all'omeopatia, una terapia umana, rispettosa dell'individuo e sicura, per trattare alcuni tra i problemi di salute maggiormente emersi nell'ultimo anno, in concomitanza con la pandemia. Questa indagine, inoltre, conferma alcuni punti forti dell'omeopatia: è opinione condivisa che gli omeopatici siano medicinali sicuri ed efficaci, di cui viene anche apprezzata l'assenza di tossicità e controindicazioni. Un'opportunità terapeutica che consente, da parte dei professionisti della salute, una presa in carico globale di tutti i pazienti, compresi donne in gravidanza, bambini, anziani”, conclude.

Dal sondaggio risulta che al primo posto tra le motivazioni che fanno preferire questi medicinali c'è il fatto che siano naturali, riconosciuto dal 40% degli utilizzatori. L'essere efficaci è il vantaggio segnalato dal 28% dei soggetti, mentre per un quarto del campione “non danneggiano/ non sono tossici”. Dei farmaci omeopatici oltre il 20% degli utilizzatori apprezzano la possibilità di poterli impiegare per disturbi non gravi (ansia/stress/cistite/gastrite ecc.), sapendo che “sono sicuri/si possono prendere con tranquillità”, sono “terapie semplici da seguire”.

E ancora: la pandemia ha risvegliato negli italiani l'utilità dei prodotti naturali a cui il 54% del campione riconosce l'importanza per migliorare lo stato di salute, soprattutto per rinforzare le difese immunitarie e risolvere problemi di insonnia e stress. Anche in questo caso sono le donne (66% del campione), molto giovani (18-34 anni) a preferire fitoterapici e omeopatici. Il sondaggio - condotto su un campione di 1.000 persone rappresentativo della popolazione italiana over18 - ha inoltre confermato, per i prodotti naturali, quanto registrato per l'omeopatia. Rispetto all'anno precedente il Covid-19, l'atteggiamento nei confronti dei prodotti naturali è cambiato per il 41% del campione, che nel 77% dei casi li utilizza di più."
25,"Coronavirus, il dato di oggi sui decessi (44) è il più basso da oltre sette mesi","Nonostante le riaperture, i numeri continuano a scendere grazie a una campagna vaccinale che corre spedita e che dal 3 giugno apre a tutti, anche ai ragazzi

I dati di oggi, 30 maggio, confermano che la pandemia di Coronavirus sta rallentando la sua corsa. Nelle ultime 24 ore sono stati registrati 44 decessi mentre ieri erano stati 83. Quello di oggi rappresenta il dato più basso registrato dallo scorso 14 ottobre quando i morti furono 43. I positivi della giornata odierna, invece, sono 2.949, in calo rispetto ai 3.351 di ieri, secondo i dati del ministero della Salute e della Protezione civile appena diffusi.

La campagna vaccinale corre spedita

Insomma, i dati continuano a scendere nonostante i timori degli esperti sulle riaperture: ristoranti, bar, coprifuoco allentato e tutta l’Italia in fascia gialla (da domani, tra l’altro, tre regioni andranno persino in fascia bianca). Non c’è stato, dunque, il temuto rialzo dei contagi. Merito sia del rispetto delle norme anti-Covid sia di una campagna vaccinale che corre spedita e che dal 3 giugno apre a tutti, compresi i ragazzi e i fuorisede. In totale i casi dall’inizio della pandemia sono stati 4.216.003, i morti 126.046. I dimessi ed i guariti sono, invece, 3.851.661, con un incremento rispetto a ieri di 6.574 unità. Infine gli attualmente positivi scendono a 238.296, -3.670 nelle ultime 24 ore."
26,I timori di Draghi: «Non ripetiamo gli errori dell’estate»,"La crescita dei contagi da Covid in Gran Bretagna preoccupa l’Unione europea. Benché il numero di decessi e dei casi gravi sia estremamente basso e dimostri l’efficacia della campagna vaccinale, i leader dei Ventisette temono il ripetersi degli errori dell’anno scorso, quando tutti sottovalutarono la possibilità di una seconda ondata della malattia. Più del rischio in sé di una nuova pandemia, il timore è quello di un picco dei contagi sufficiente a deprimere le aspettative di ripresa dell’economia. Lo dice Angela Merkel al suo ultimo vertice europeo da Cancelliera, lo dice Mario Draghi nella conferenza stampa finale dopo la riunione con la stampa italiana: «Non ne siamo fuori, la pandemia va affrontata con determinazione e attenzione, continuando a fare vaccini e tamponi e accelerando sul sequenziamento delle varianti del virus». Draghi è rimasto colpito dalla rapidità con cui Boris Johnson è stato costretto a rinviare la piena riapertura delle attività. «In Inghilterra la diffusione della variante Delta stia creando incertezza sulla ripresa. Non vogliamo trovarci in questa situazione». La mente corre a settembre, quando riapriranno le scuole in presenza al cento per cento, gli autobus si riempiranno, le aziende avranno ridotto al minimo il lavoro a distanza. «Non vogliamo trovarci nella situazione dello scorso anno, avremo pure imparato qualcosa». Qualcosa abbiamo certamente imparato, ma soprattutto nel frattempo abbiamo vaccinato. «La soluzione è quella: vaccinare, vaccinare, vaccinare», dice la presidente della Commissione Ursula von der Leyen. Ma per questo occorre prepararsi per tempo all’inverno. Si parla già di una terza dose del vaccino, e per questo l’Unione dovrebbe evitare i pasticci dell’anno scorso, fra contratti inevasi, esportazioni vietate, le promesse di vaccini inadeguati (Sputnik su tutti) e giravolte incomprensibili, come la gestione del caso Astrazeneca. Forte dei numeri, e in ossequio al nuovo asse strategico con Washigton Draghi boccia sia il vaccino russo («non credo avrà mai l’ok dell’ente europeo del farmaco») sia quello cinese di Sinovac («inadeguato»). E però il premier ammette che di errori in casa ne abbiamo fatti diversi. Durante la conferenza stampa racconta di essere stato lui stesso a proporre una riforma dell’Ema. «Ci sono state difformità tra i suoi pronunciamenti e le autorità nazionali, c’è stata molta confusione». La direttrice dell’Ema Emer Cooke è d’accordo ad una riforma che renda l’organo più forte e indipendente. L’idea è quella di dotare l’Ema dello stesso grado di autonomia che le autorità sanitarie americane hanno affidato alla Food and Drug Administration. Sul caso del vaccino Astrazeneca l’Unione sfiorò il ridicolo: dopo aver sospeso il vaccino in tutta Europa per pochi giorni a causa di pochi casi sospetti e su iniziativa del ministero della Sanità tedesco, fu riammesso in circolazione non prima di aver costretto l’Ema a dichiarazioni degne del peggior politichese. Quell’incertezza non mancò di ritardare la campagna vaccinale e la ripresa dell’economia. Ora la presidente della Banca centrale europea, Christine Lagarde, afferma che la zona euro dovrebbe recuperare il tasso di crescita del Pil pre-pandemia già nel primo trimestre del 2022, e non più nel secondo. Stando all’Istat la fiducia delle imprese e dei consumatori in Italia è già superiore ai livelli pre-Covid. Dice ancora Draghi: «Se gli investimenti del Recovery plan verranno ben fatti produrranno un aumento della produttività», ma per questo occorrono «politiche fiscali espansive». È un preciso messaggio a chi, fra governi e banchieri centrali, non vuole posticipare la fine del piano di acquisto di titoli pubblici della Bce, previsto a marzo dell’anno prossimo. Per il momento il Consiglio dei governatori della zona euro ha rimandato ogni decisione in attesa di avere dati più precisi sull’andamento (in crescita) dell’inflazione."
27,Scuola. «Il decreto Sostegni bis del governo Draghi deve guardare anche alla paritarie»,"Dopo un primo tempo chiuso in svantaggio, ora le scuole paritarie puntano tutto sulla ripresa perché la ripartenza, in sicurezza, a settembre è un diritto di tutti gli studenti indipendentemente dall’istituto frequentato. Dopo essere rimasta scottata dal decreto Sostegni, che ha destinato 300 milioni esclusivamente alla scuola statale, ora l’Agorà della parità chiede che nel decreto Sostegni bis, che sarà varato la prossima settimana dal governo, «non ci siano discriminazioni», si legge in una nota firmata dai rappresentanti di Agesc (Associazione genitori scuole cattoliche), Cdo Opere educative, Cnos Scuola (Centro nazionale opere salesiane), Ciofs Scuola (Centro italiano opere femminili salesiane), Faes (Famiglia e scuola), Fidae (Federazione istituti di attività educative), Fism (Federazione italiana scuole materne), Fondazione Gesuiti educazione.

Sul tavolo ci sono i 500 milioni per l’acquisto dei dispositivi di sicurezza anti-Covid che dovrebbero essere inseriti nel nuovo decreto e che, è l’auspicio dei rappresentanti delle paritarie, non dovranno, ancora una volta, essere riservati esclusivamente alla scuole statali.

«Il governo Draghi – si legge nella nota dell’Agorà – ha dimostrato più volte di credere nella scuola e nell’istruzione come pilastri per far ripartire il nostro Paese dopo la crisi economica e sociale dovuta al Covid: chiediamo perciò che il sistema scolastico venga preso in considerazione nella sua interezza e nella sua ricchezza. Non esistono alunni-studenti di serie A e alunni-studenti di serie B – ricordano i rappresentanti delle scuole paritarie – ma solo cittadini italiani che hanno diritto alla libertà di scelta educativa, così come sancito dalla nostra Costituzione e confermato dalla legge 62 del 2000. Il decreto Sostegni bis – conclude la nota – è anche l’occasione per recuperare l’emendamento che era stato proposto per il primo decreto Sostegni e che la Commissione aveva bocciato: oggi si può sanare quell’ingiustizia e ristabilire un equilibrio per tutto il sistema scolastico nazionale».

«Favorevole» a riservare una quota parte delle risorse del Sostegni bis alle paritarie è il ministro dell'Istruzione, Patrizio Bianchi, mentre di obiettivo «condivisibile» parla il sottosegretario Rossano Sasso. La vicepresidente dei senatori di Forza Italia, Alessandra Gallone, ricorda che «assicurare risorse adeguate a tutti gli istituti indistintamente è sempre stata una nostra battaglia il cui obiettivo principale è quello di tutelare la libertà di scelta educativa delle famiglie».

Con l’obiettivo di «assicurare, potenziare e garantire la continuità dei servizi educativi e scolastici», la capogruppo Pd in Commissione Cultura alla Camera, Rosa Maria Di Giorgi e Flavia Piccoli Nardelli dell’Ufficio di presidenza del gruppo dem a Montecitorio, propongono di «recuperare l’emendamento presentato al Senato», per destinare 40 milioni alle paritarie e «ristabilire un equilibrio a favore di tutto il sistema scolastico nazionale».

Una misura che così sanerebbe una «grave mancanza», secondo il capogruppo di Italia Viva in commissione Cultura alla Camera, Gabriele Toccafondi. Che, però, rilancia: «Visto che alle paritarie è iscritto il 10% della popolazione scolastica, allora la cifra da destinare è 50 milioni, ovvero il 10% del mezzo miliardo che si pensa di inserire nel Sostegni bis». Che sia la volta buona?"
28,"Efe Bal boccia il Ddl Zan: “Io, trans, dico che è una legge stupida e inutile”","«L’Italia non è un Paese omofobo. Perciò non abbiamo bisogno di una legge così stupida, come il Ddl Zan»: la trans di origine turca Efe Bal smonta il disegno di legge contro l’omotransfobia in una lunga intervista rilasciata a La Verità. Dopo Platinette ecco un altro esponente del mondo Lgbt in aperto contrasto con il Ddl che sta spaccando in due l’Italia.

Efe Bal: l’Italia non è un paese omofobo

«Vivo in questo Paese da 21 anni e faccio la prostituta. Dovrei essere già morta, se fosse vero quello che dicono i sostenitori del ddl Zan», attacca Efe Bal. Le associazioni Lgbt e la sinistra dicono «Che l’Italia è un Paese omofobo. Transfobo. Razzista, che si respira odio nell’aria». Ma per la modella non è così: «No. Io vivo felicemente in pieno centro a Milano, nello stesso palazzo da 21 anni. Tutti mi conoscono. E tutti mi hanno accettata. L’Italia è un Paese meraviglioso, in cui basta veramente poco per vivere tranquillamente».

“Se i gay non sono felici qui, se ne vadano altrove”

«Ma si sa perché i piddini vogliono il Ddl Zan e lo ius soli?», le viene chiesto. La sua risposta è tranchant: «Perché gli italiani non li votano più. E allora sperano nei gay e negli stranieri». Efe Bal non perde l’occasione per lanciare qualche frecciata alla sua nemesi, Vladimir Luxuria: «Mi dà fastidio chi parla dell’Italia in questi termini. A partire da Vladimir Luxuria, che dovrebbe ringraziare questo Paese per avergli consentito di essere il primo transgender in Europa eletto in Parlamento». L’Italia, per Efe Bal, è un Paese amichevole nei confronti delle persone trasngender. «Se i gay non sono felici, prendano un aereo e vadano nei Paesi musulmani. Magari si vergogneranno di parlar male dell’Italia. Sa che c’è? Dovremmo essere tutti dei populisti. Nel senso che dovremmo amare questo Paese, in cui viviamo liberamente e senza tabù».

Bal dichiara poi la sua avversione per le manifestazioni come il Gay pride. «Non partecipo a quelle manifestazioni. Non è che al Gay pride si presentino in modo da far capire che sono degni, che so, di adottare un bimbo e farlo crescere bene. Ho una foto che parla da sola». Del resto, per sua stessa ammissione, Efe Bal «sostiene la destra e Matteo Salvini». E si spinge ancora più in là: «Su questi argomenti ormai condivido le idee di Mario Adinolfi».

Siamo nati da una famiglia tradizionale

La modella conclude sottolineando nuovamente l’inutilità del Ddl Zan. «Quando vedo un bambino, voglio poter chiedere se somiglia a mamma e papà. Ricordiamoci di una cosa: tutti i froci, gli omosessuali, transessuali, bisessuali, tutte le lesbiche del mondo sono nati da una famiglia tradizionale. Io ho una mamma e avevo un papà, che purtroppo è morto di Alzheimer. E anche Vladimir Luxuria è nato da un papà camionista e da una mamma casalinga». E poi, conclude, «le famiglie arcobaleno: chi le tocca?»..."
29,"Forlì, guasto al freezer: 800 dosi di vaccino Moderna da buttare","Ottocento dosi di vaccino Moderna, tra le ultime ad essere arrivate in Italia negli ultimi giorni, sono state dichiarate inutilizzabili dopo essere rimaste nella notte tra giovedì e venerdì in una cella frigorifera guasta e quindi inadatta alla conservazione del siero e delle sue componenti all’Ospedale Morgagni Pierantoni di Forlì. Tra le prime ipotesi un errore umano, che potrebbe aver impedito la messa in sicurezza immediata delle fiale dopo il guasto al congelatore. In tutto in Emilia Romagna erano state consegnate 7.400 dosi di vaccino prodotto da Moderna, un quantitativo minimo di dosi che ha messo in risalto la gravità di quanto accaduto.

Il guasto, probabile errore umano Secondo una prima ricostruzione, il congelatore, nonostante fosse stato completamente revisionato nei giorni scorsi, assieme al sistema d’allarme, verso le ore 22,30 si è guastato. L’allarme, sempre secondo una prima sommaria ricostruzione, è correttamente partito verso la centrale operativa. Ma, per ragioni che sono in fase di accertamento, il segnale non è stato correttamente rilevato dall’operatore addetto. Quando il problema è stato evidenziato, di prima mattina, sono immediatamente partite le procedure per utilizzare, in sicurezza, le dosi vaccinali rimaste “buone” (ovvero 700 sulle 1500 totali, tolte, infatti, le 800 da buttare). Entro, cioè, le 12 ore nelle quali deve essere utilizzato il siero dopo lo scongelamento. L’azienda sanitaria, nel rispetto di tutte le procedure operative e di sicurezza previste da Moderna, si è attivata per una rapida consegna del maggior numero di dosi possibile presso tutti i centri di vaccinazione della Romagna e, successivamente, anche presso il punto di vaccinazione di Bologna.

Ausl: indagine interna Nella prima serata di ieri il direttore di Ausl Romagna Tiziano Carradori ha annunciato che potrebbero essere elevate sanzioni qualora siano accertate gravi violazioni delle procedure. «È del tutto evidente- ha spiegato – che siamo di fronte ad un fatto grave. Stiamo conducendo una rigorosa indagine interna per capire l’esatta dinamica degli avvenimenti e per evidenziare le responsabilità. Le responsabilità per quanto accaduto saranno adeguatamente accertate e sanzionate». L’assessore alla sanità in Regione Raffaele Donini ha parlato di «fatto sconcertante» auspicando «sanzioni e provvedimenti disciplinari verso i responsabili»."
30,"Il rave party va avanti, schierati oltre 100 agenti: identificate 200 persone su seimila","Il prefetto Giuseppe Castaldo dopo la riunione del comitato per l'ordine e la sicurezza: ""Stiamo monitorando la situazione, per ora nessuna criticità""

SANTA MARIA A MONTE. Il rave non autorizzato con oltre 5mila giovani arrivati da mezza Europa (Francia, Spagna, Germania, Belgio e altri paesi) va avanti a Tavolaia, sulle colline di Santa Maria a Monte. 

Lungo le strade di accesso all'area -che è stata letteralmente invasa da sabato 3 luglio e che faceva parte della tenuta annessa a Villa Mayer - è stato predisposto un cordone di forze dell'ordine che hanno istituito tre check point per impedire nuovi arrivi. La questura da oltre 24 ore sta coordinando un apposito servizio di ordine pubblico, con oltre un centinaio di agenti delle forze dell'ordine. Attenzione anche alle misure anti-Covid.

Al momento le persone identificate dalle forze dell'ordine e che ora rischiano una denuncia per invasione di terreno privato sono circa 200 sui circa seimila partecipanti. La mattina di lunedì 5 luglio si è riunito il comitato per l'ordine e la sicurezza, convocato dal prefetto dopo l'sos lanciato dalla sindaca Ilaria Parrella: ""Stiamo monitorando la situazione - sottolinea Giuseppe Castaldo - e non si segnalano particolari criticità al di lò della musica techno molto alta che è udibile anche a centinaia di metri di distanza. Non abbiamo neppure notizia di criticità sotto il profilo sanitario, anche se sul posto vi sono ambulanze e personale del 118 pronti a intervenire in caso di necessità""."
31,Il centrodestra ha fatto un nuovo tentativo di ostruzionismo sul ddl Zan,"Alla Commissione Giustizia del Senato Forza Italia, Lega e Fratelli d’Italia hanno fatto un nuovo tentativo di ostruzionismo al disegno di legge Zan contro discriminazioni e violenze per orientamento sessuale, identità di genere e contro le persone con disabilità. Hanno presentato un ddl parallelo, il Ronzulli-Salvini, che interviene dichiaratamente sullo stesso tema, pur con modalità diverse e che è di fatto contrario allo spirito e ai contenuti del ddl Zan. Il presidente della Commissione Giustizia del Senato Andrea Ostellari (Lega) ha deciso, senza passare da una votazione (che avrebbe probabilmente dato esito contrario), di abbinare il ddl Ronzulli-Salvini al ddl Zan. Significa che ora su entrambi ci saranno discussioni e audizioni, con il risultato di prolungare i tempi.

Dopo l’approvazione alla Camera, il ddl Zan si trova in Commissione Giustizia del Senato, passaggio fondamentale per arrivare poi alla sua discussione in aula e, in teoria, alla sua approvazione definitiva. Martedì Ostellari, che si era autonominato relatore della legge ritenendo di garantirne così un percorso imparziale, ha respinto la richiesta di Partito Democratico e Movimento 5 Stelle di votare per l’abbinamento dei due ddl, il ddl Zan e quello proposto dalla destra. Applicando l’articolo 51 del regolamento del Senato che prevede l’abbinamento di due testi quando c’è analogia di contenuto, Ostellari ha poi deciso autonomamente e senza passare per un voto di congiungere il ddl Zan e il ddl Ronzulli-Salvini, che saranno dunque esaminati insieme.

PD e M5S hanno criticato molto la decisione di Ostellari, non solo perché il presidente della Commissione non ha ammesso la votazione, ma anche perché i due testi non sono simili, anzi. Per Anna Rossomando, vice presidente del PD del Senato, il testo Ronzulli-Salvini è, di fatto, in antitesi e abrogativo del ddl Zan.

Il ddl Ronzulli-Salvini modifica infatti l’articolo 61 del codice penale che si occupa delle circostanze aggravanti comuni di un reato. Tra queste, è previsto, ad esempio, l’avere agito per motivi abietti o futili, l’avere commesso il fatto contro un pubblico ufficiale o in occasione di manifestazioni sportive. Le aggravanti comuni attualmente elencate nel codice penale sono diciotto. Il disegno di legge Ronzulli-Salvini si intitola “Modifiche al codice penale in materia di circostanze aggravanti nei casi di violenza commessa in ragione dell’origine etnica, credo religioso, nazionalità, sesso, orientamento sessuale, età e disabilità della persona offesa”: vorrebbe dunque introdurre tra le aggravanti comuni una serie di atti discriminatori e violenti, intervenendo sulla questione da un punto di vista punitivo generico ed eliminando dalla discussione la parola “genere”.

La senatrice del PD Monica Cirinnà ha commentato la decisione di Ostellari di non far votare la commissione sull’abbinamento delle due proposte dicendo che è «stata una forzatura e uno strappo al regolamento», e ha assicurato che se proseguirà l’ostruzionismo in commissione il ddl Zan potrebbe essere portato direttamente all’esame del Senato senza relatore. A sua volta, Franco Mirabelli, senatore del PD, ha assicurato che «il cammino parallelo dei ddl Zan e Ronzulli in commissione Giustizia al Senato, non rallenterà l’iter della legge che contrasta l’omotransfobia, già approvata dalla Camera».

Nel frattempo, sempre con l’obiettivo di rallentare i lavori, le richieste depositate in Commissione per le audizioni al ddl Zan, sono 225: un centinaio di queste sono state presentate dalla Lega e, tra queste, ci sono quella di Mauro Coruzzi, in arte Platinette, e quella del presidente della CEI, il cardinale Gualtiero Bassetti."
32,"Ammiraglio De Felice: “Lamorgese ha fallito, blocco navale per fermare invasione”","Ammiraglio De Felice: “Quello a cui stiamo assistendo è un clamoroso flop del ministro dell’Interno Lamorgese. L’Italia ancora una volta infatti è lasciata sola dall’Europa. E dal meeting in Portogallo non è arrivata alcuna risposta concreta per ricollocare i migranti che sbarcano sulle nostre coste. Dal 2018 solo 1.273 migranti sono stati trasferiti dall’Italia ad altri Stati, a fronte degli oltre 80 mila sbarcati”. “La strategia italiana di puntare sui ricollocamenti è dunque perdente ed apre ad un’estate ‘calda’ valutando che, se non si cambia metodo, è molto probabile l’arrivo sulle coste siciliane, sarde e salentine di circa 70mila clandestini”. Così il Primato Nazionale.

“La strategia che propongo è sempre la stessa: accordi con Tunisia e Libia per un pattugliamento navale e terrestre misto Paese europeo-Paese costiero nelle acque territoriali africane per lottare contro i trafficanti, evitare i morti in mare e continuare a sostenere i rimpatri “spontanei e spintanei” verso i Paesi di origine”. Una soluzione potrebbe essere il blocco navale, dunque. Ma Lamorgese, intervistata da Avvenire, dice che non si può fare, che è “una misura di guerra” e quindi “non si può applicare, poiché contrasta con le disposizioni che vietano il ricorso all’uso della forza nelle relazioni tra Stati”.

“Le cose non stanno così. Per blocco navale non si deve intendere tout court quello previsto dalla Carta dell’Onu, inteso quale atto di difesa degli interessi nazionali nei confronti di un’altra nazione non collaborativa, evidentemente ostile. Ma deve essere inteso ed attuato attraverso un accordo con il governo tunisino che permetta l’attuazione di un sistema di sorveglianza e di un pattugliamento misto europeo-tunisino di forze navali nelle acque territoriali tunisine con mezzi e strumenti messi a disposizione o finanziati dell’Unione europea”."
33,Finanziaria: almeno 150 milioni nella variazione di fine giugno,"Assume contorni via via più nitidi la variazione di bilancio che sarà varata dalla Giunta sarda tra un paio di settimane e che in Aula entrerà non prima di fine giugno.

Oltre ai cinquanta milioni di euro rimasti ""liberi"" per il 2021 e reperibili tra i fondi dell'accordo Stato-Regione del 2019, l'assessore al Bilancio Giuseppe Fasolino potrà contare sugli 88,2 milioni di euro in meno con cui la Sardegna dovrà contribuire alla finanza pubblica per il 2021, come stabilito nel recente dl Sostegni a titolo di compensazione per il mancato gettito causato dalla pandemia.

E così, dai 70 milioni circa inizialmente contati per la manovrina, si passerà a circa 150 milioni se non di più. Quanto basta, comunque, per finanziare i tre interventi su cui Giunta e maggioranza intendono puntare: i ristori per i lavoratori e le categorie rimasti esclusi dai contributi erogati finora da Stato e Regione, risorse per rimettere in piedi il sistema sanitario (viste le maggiori spese sostenute a causa dell'emergenza) e il sistema portuale e aeroportuale che, sempre causa Covid-19, ha subìto molte perdite.

Degli almeno 150 milioni, 80 sono da destinare alla Sanità, almeno una trentina ai ristori, il resto ai trasporti."
34,"Coronavirus, nuove regole: al tavolo al ristorante in più di 4","ROMA. Il numero degli italiani vaccinati cresce di giorno in giorno e presto potranno essere superati sia le misure restrittive sia i protocolli che regolamentano da oltre un anno e mezzo le attività di bar, ristoranti, cinema, palestre e piscine. Con i dati in costante miglioramento - 3.300 casi, i ricoveri in terapia intensiva che si apprestano a scendere sotto i mille e le vittime che per la terza volta nel 2021 scendono sotto le cento in 24 ore (sono 83) - e la riapertura martedì dei ristoranti al chiuso in tutta Italia, l'auspicio è messo nero su bianco nelle linee guida delle Regioni con le quali vengono introdotte alcune modifiche ai protocolli finora in vigore: non ci sarà più il limite di massimo 4 persone al tavolo al ristorante e si potrà usufruire delle docce nelle piscine termali e nei centri benessere.

Non cambia nulla, invece, per le feste relative a matrimoni, battesimi, cresime e comunioni: sia che la cerimonia si svolga in area bianca, sia - dal 15 giugno - che si celebri in zona gialla, i partecipanti dovranno avere il green pass, vale a dire il certificato di vaccinazione, di avvenuta guarigione o un tampone con esito negativo effettuato nelle 48 ore precedenti la partecipazione all'evento previsto dal decreto del 18 maggio. La precisazione è arrivata in una nota della Conferenza delle Regioni e del ministero della Salute dopo che fonti degli enti locali avevano sostenuto che non fosse necessario. «Le feste conseguenti alle cerimonie civili o religiose, anche al chiuso - scrivono Regioni e ministero - devono svolgersi nel rispetto di protocolli e linee guida» previsti dal decreto legge 33 del 2020 e «con la prescrizione che i partecipanti siano muniti di una delle certificazioni verdi di cui all'articolo 9» del decreto del 18 maggio «anche in zona bianca». L'unica novità, dunque, sta nel fatto che da domani si potrà tornare alle feste di matrimonio in Friuli Venezia Giulia, Molise e Sardegna, le uniche tre regioni che passeranno in zona bianca, mentre nelle altre regioni bisognerà aspettare l'entrata in questa fascia (il 7 o il 14 maggio) oppure il 15 giugno, data in cui è prevista dal decreto la ripartenza dell'intero settore. Con l'incremento delle vaccinazioni verranno progressivamente meno le condizioni che hanno portato alle restrizioni, sottolineano le Regioni, le quali osservano che la campagna di vaccinazione «si caratterizza per adesione volontaria e offerta gratuita». E quindi «un'elevata adesione, favorita da adeguata promozione, determinerà le condizioni immunitarie di protezione dallo sviluppo di patologia grave e d'infezione sia dei lavoratori sia degli utenti delle attività» regolate proprio dalle linee guida, «contribuendo ad evitare che si ripresentino le condizioni che hanno portato alle diverse restrizioni nel corso degli ultimi 15-16 mesi».

Un obiettivo che è lo stesso indicato dal ministro della Salute Roberto Speranza: «Il nostro paese sta molto meglio, la strada è quella giusta - dice - Dobbiamo tenere alta l'attenzione ma i numeri stanno migliorando e questo è il momento di programmare il futuro». Le linee guida ribadiscono una serie di restrizioni. Innanzitutto, in ogni attività «devono essere usati da parte dei lavoratori dispositivi di protezione delle via aeree finalizzati alla protezione del contagio e deve essere obbligatoria la frequente igienizzazione delle mani»."
35,"Meteo, grandinate record e bombe d'acqua da Nord a Sud: danni in Veneto e Sardegna","Meteo primaverile caratterizzato dal maltempo, con bombe d'acqua e forti grandinate da Nord a Sud Italia, con danni registrati sia In Veneto sia in Sardegna. In Veneto, nelle provincia di Venezia a in quella di Treviso, cìè stata una violenta grandinata oggi pomeriggio, con i chicchi di grandine grandi quanto noci che hanno imbiancato strade e campagne. Tutto è successo in pochi minuti: all'improvviso, attorno alle 16, i nuvoloni si sono fatti neri e poi si è scaricata una grande quantità di grandine. Ne è uscita un'immagine di un paesaggio surreale sia a Portogruaro, specie tra i rioni di San Nicolò, Santa Rita e nella frazione di Portovecchio, che a Castelfranco Veneto. I chicchi sono caduti a terra lasciando un manto bianco, come se avesse nevicato. I danni sono ingenti tra auto rovinate e coltivazioni sepolte dai chicchi. Numerose le chiamate giunte ai vigili del fuoco che stanno intervenendo nei territori colpiti.

Bomba d'acqua e grandine a Cagliari

Una bomba d'acqua e - a tratti - una copiosa grandinata, si sono abbattute su Cagliari dove le temperature hanno subito un'improvvisa diminuzione in poche ore. Dopo le piogge di questa mattina che, a causa di un flusso di correnti occidentali con il transito di nuvolosità irregolare di origine atlantica, hanno caratterizzato il nord dell'Isola, la perturbazione primaverile si è spostata nel meridione con temporali e copiose precipitazioni sulla parte sudoccidentale della regione. In serata è atteso l'arrivo del maestrale che spazzerà via le nuvole e la pioggia, ma porterà a un notevole aumento della ventilazione con raffiche che potranno superare anche gli 80 chilometri orari."
36,"Vanoni, Colapesce e Dimartino, ecco ""Toy Boy"" il tormentone-samba dell'estate 2021","C'è chi ha l'ha accostata a quel fantastico Lp che fu ""La voglia, la pazzia, l'incoscienza, l'allegria"" ma le distanze sinceramente sono incolmabili. Quello che poterono Ornella Vanoni con un gigante della musica e della poesia brasiliana come Vinicius de Moraes e con l'allora giovane Toquinho lasciamole nel sacro empireo della bossa nova. Ma non c'è dubbio che il ritmo sambato di ""Toy Boy"" può risultare accattivante soprattutto per farne un tormentone estivo che potrebbe sbancare: sta di fatto che Colapesce e Dimartino, la coppia di cantautori rivelazione dell’anno, tornano con un nuovo sorprendente brano(42 Records/Numero Uno) insieme a due icone mondiali della cultura e dello spettacolo italiano: la Signora della musica italiana Ornella Vanoni e il regista candidato all’Oscar, Luca Guadagnino che firma la regia del video del brano, cercheranno di scalare la hit. Toy Boy è una romantica ed ironica bossanova, scritta da Colapesce, Dimartino insieme ad Ornella Vanoni. Prima di loro (e solo per fare i nomi più grossi) a creare il tormentone di questa estate 2021 ci hanno pensato Fedez e Achille Lauro con Orietta Berti, Emma con Loredana Bertè, Jovanotti e Gianni Morandi, Rovazzi e Eros Ramazzotti.

Ma di cosa parla questo Toy Boy? Si tratta di un viaggio d’amore tra le Isole Eolie in cui i due cantautori duettano con Ornella in un irresistibile corteggiamento. Colapesce e Dimartino, la coppia di cantautori rivelazione dell’anno protagonisti del successo sanremese Musica leggerissima, tornano dunque per lasciare il segno attraverso l'arma dell'ironia che è il tratto che accompagna tutta la canzone che termina con una proposta audace: «Faremo il bagno tutti nudi a Filicudi e Alicudi». La collaborazione con la grande voce italiana della coppia di cantautori viene dopo quella con Cerrone.
La traccia è prodotta da Federico Nardelli e Giordano Colombo. Ad accompagnare l’uscita della canzone, il video con la regia di Luca Guadagnino (Chiamami col tuo nome, Suspiria) che sarà disponibile su YouTube da oggi, dalle ore 14. Quest’estate i due cantautori saranno live nei principali festival e arene estive italiane. Il tour estivo, organizzato e prodotto da OTR Live, li vedrà protagonisti il prossimo 9 luglio al Festival Dei Due Mondi di Spoleto (PG), il 10 luglio all’Arena della Regina di Cattolica (RN), il 12 luglio al Marostica Summer Festival di Marostica (VI), il 13 luglio al Bike In di Mantova, il 16 luglio al Luce Music Festival di Bitonto (BA), il 18 luglio al Nova di Bologna, il 19 luglio al Moonland Festival di Sarzana (SP), il 21 luglio a Estate Sforzesca di Milano, il 22 luglio al Flowers Festival di Torino, il 25 luglio al No Borders Music Festival di Tarvisio (UD), il 26 e 27 alla Cavea Auditorium Parco della Musica di Roma, il 31 luglio al Parco dei Suoni di Riola Sardo (OR), il 7 agosto al Locus Festival di Fasano (BR), il 21 agosto al Terrasound di Francavilla al Mare (CH), il 28 agosto con la data già sold out di Taormina, il 3 settembre a Settembre Prato Ô Spettacolo di Prato e il 4 settembre al Nosound Fest di Servigliano (FM).

Nel frattempo, Ornalla Vanoni è in nomination per la Targa Tenco 2021, nella categoria ""interprete di canzoni"" per il suo album ""Unica"" uscito a gennaio con etichetta Bmg, prodotto da Mauro Pagani e arrangiato da Fabio Ilacqua, con 11 brani inediti da lei interpretati. Fra gli autori spiccano i nomi di Giuliano Sangiorgi, Francesco Gabbani, Renato Zero, Carmen Consoli, Pacifico e degli stessi Ilacqua e Pagani. Pubblicato inizialmente nei formati cd deluxe, vinile e in digital download, entrando in classifica Fimi/Gfk al terzo posto fra gli album e al secondo fra i vinili e rimanendo per settimane fra i dischi più venduti in Italia, ""Unica"" è uscito poi anche in formato digipack e picture vinyl e ora è disponibile anche in streaming su tutte le piattaforme digitali. Ornella Vanoni, nel corso della sua lunga carriera, è già stata insignita di due Premi Tenco nel 1981 e di una Targa Tenco nel 1984, nella categoria ‘interpretì con l’album “Uomin”, unica donna e prima artista a raggiungere questo traguardo."
37,"""Ferragnez"" Renzi, lo scontro social: “Che schifo che fate politici”","L'influencer si schiera a favore del Ddl Zan e attacca Salvini e Italia Viva. La risposta dell'ex premier: ""Frasina banale e qualunquista"". Fedez replica: ""Fai pipì sulla testa degli italiani dicendogli che è pioggia"" 

Le dichiarazioni fatte da certe persone fanno più rumore. E se su Instagram hai 24,1 milioni di follower, fino a poco fa il profilo italiano con più seguito, la cassa di risonanza è discreta: Chiara Ferragni con una serie di storie, ha apertamente attaccato Italia Viva e Matteo Salvini in merito a quanto sta succedendo intorno al Ddl Zan. L’influencer ha condiviso il post della pagina “Felicemente Lgbt” che ritrae Matteo Renzi e recita “L’Italia è il paese più transfobico d’Europa, ed Italia Viva (con Salvini) si permette di giocarci su!”. La Ferragni ha commentato in modo molto conciso e diretto: “Che schifo che fate politici”.

Ma non è finta qui. Perché la Ferragni ha pubblicato in successione altre due storie instagram: “La triste verità è che nonostante una legge che tuteli donne, disabili e persone appartenenti alla categoria lgbtq+ SERVA nel nostro paese e sia attiva nel resto dell’Europa da decenni, in Italia non verrà mai approvata perché la nostra classe politica preferisce guardare sempre il proprio interesse personale”.

“La tutela contro l’odio verso queste categorie dovrebbe essere un obiettivo di tutta la popolazione e di tutti i partiti politici- prosegue l’influencer cremonese- ed il fatto che il Ddl Zan non verrà probablimente mai approvato è una grande sconfitta per tutti noi. Una sconfitta per ognuno di noi”. Parole dure dunque, dopo le prese di posizioni di Fedez, anche Chiara si allinea per formare il “fronte Ferragnez” e far sentire tutto il loro sostegno al Ddl Zan.

Non si è fatta attendere la risposta, sempre via social, di Matteo Renzi: “Chiara Ferragni entra nel dibattito sulla legge Zan dicendo ai suoi 24 milioni di follower “che schifo i politici”, con la mia faccia. Ho sempre difeso Ferragni da chi la criticava quando postava dagli Uffizi o da chi vorrebbe minimizzare il ruolo degli influencer. Lo faccio anche oggi. Fa bene Chiara Ferragni a dire quello che pensa. Solo che da lei mi aspettavo qualcosa di più che una frasina banale e qualunquista. Dire che i politici fanno schifo è il mediocre ritornello di chi vivi di pregiudizi. Da una persona che stimo mi aspetterei un confronto nel merito”.

Il leader di Italia Viva prosegue la sua riflessione nel post fiume su Facebook e sfida la Ferragni : “Ma sia chiaro, la politica, cara Ferragni, è un’attività nobile e non fa schifo. La politica si misura sulla capacità di cambiare le cose, non di prendere like. Quando tutti mi dicevano che non dovevamo cambiare Conte noi non abbiamo seguito l’onda social: abbiamo ragionato con la nostra testa e grazie al nostro coraggio è arrivato Draghi. E le cose vanno meglio. Anche allora gli influencer ci attaccavano e insultavano. Anche allora noi siamo andati controcorrente. E abbiamo vinto. Sono pronto a un dibattito pubblico con la dottoressa Ferragni, dove vuole e come vuole. Sono sempre pronto a confrontarmi con chi ha il coraggio di difendere le proprie idee in un contraddittorio. Se ha questo coraggio, naturalmente”

Ad aggiungere altro pepe alla vicenda ci ha pensato Fedez. Il rapper milanese si è schierato in difesa della moglie con un Tweet: ""Stai sereno Matteo, oggi c'è la partita. C'è tempo per spiegare quanto sei bravo a fare la pipì sulla testa degli italiani dicendogli che è la pioggia"". A questo punto, non resta che attendere il prossimo capitolo di questa polemica social."
38,"Farini, la proposta: “Rimborsi da 400 euro per le famiglie delle vittime da Covid”","Farini è uno dei paesi della nostra provincia che sono stati particolarmente colpiti dalla pandemia da Covid-19. Per questo il gruppo consiliare di minoranza “Ricomincia Farini” chiede all’amministrazione comunale di sostenere la proposta di erogare un contributo economico alle famiglie che hanno avuto un lutto a causa del Covid. Lo fanno attraverso una mozione che sarà discussa domani, venerdì, nel consiglio comunale.

“La nostra comunità è formata da un tessuto economico alquanto fragile, oggi reso ancora più fragile dalla presenza dell’emergenza sanitaria – osserva il consigliere Giovanni Bracchi, promotore della mozione -. Sia nel 2020 sia nel 2021 il nostro Comune è stato colpito da un’ondata di decessi a causa del Covid. Il Comune di Farini ha ancora dei fondi Covid cui potrebbe attingere. Chiediamo che venga istituito un fondo per erogare poi un contributo di almeno 400 euro alle famiglie che hanno avuto un lutto e che hanno dovuto sostenere le spese funebri del loro congiunto”."
39,Così i sindacati hanno piegato Confindustria,"Questa volta sono stati i sindacati a far cambiare idea a Draghi. Convocati alle 15 per la sola comunicazione di come sarebbe stato il decreto concordato il giorno prima con la maggioranza – allungamento del blocco dei licenziamenti per il solo settore tessile più le aziende in crisi e altre 13 setti mane di cassa integrazione gratuita per le stesse imprese – Cgil, Cisl e Uil erano arrivate già battagliere: «Non adremo solo ad ascoltare», aveva promesso Maurizio Landini.

E proprio il suo intervento spaleggiato da quelli di Luigi Sbarra e Pierpaolo Bombardieri hanno aperto una crepa nella monolitica compattezza di Draghi. Una crepa in cui si era già inserito il ministro del Lavoro Andrea Orlando che da giorni lavorava ad una proposta più ampia: allargare il blocco non per settori ma per quantità d’uso della cassa integrazione negli ultimi mesi. In pratica le aziende che ne avevano usata molta non avrebbero potuto licenziare ma in cambio avrebbero avuto altre settimane di cig gratuite. Una proposta che non aveva ottenuto l’appoggio politico dell’intera maggioranza e che Draghi aveva stoppato, esattamente come fece una settimana dopo il consiglio dei ministri del Sostegni bis cancellando il prolungamento al 28 agosto proposto dallo stesso Orlando.

A Cgil, Cisl e Uil questa proposta non sarebbe bastata. E allora hanno avanzato una proposta già anticipata da Maurizio Landini nel suo comizio di sabato mattina a piazza Castello a Torino, sebbene in pochi se fossero accorti – «Lancio una sfida alle imprese: come abbiamo fatto noi all’inizio del Covid, si prendano la responsabilità di usare la cassa integrazione, per loro gratuita, e non i licenziamenti. Nel caso del protocollo sulla sicurezza abbiamo impiegato 18 ore a sottoscriverlo». Un patto – «avviso comune» è diventato – con cui Confindustria si impegna a non usare i licenziamenti ma a usare tutti gli strumenti alternativi, oltre alla cig, contratti di solidarietà, riduzioni di orario.

Una proposta che il governo ha accettato ma le lunghe ore di attesa sono servite allo stesso Draghi per convincere il recalcitrante Carlo Bonomi a firmare un impegno simile. Sebbene non abbia valore legale coercitivo – se un’azienda non lo rispetterà e licenzierà i suoi lavoratori invece di usare strumenti alternativi non potrà essere sanzionata – questo «avviso comune» è assai impegnativo per Bonomi: si era rivenduto il via libera ai licenziamenti deciso da Draghi come una sua vittoria, portando lo scalpo di Landini in dono ai suoi amici falchi . Così deve fare marcia indietro, molto più di Draghi.

Le lunghe ore di attesa dopo il primo stop al confronto governo-sindacati sono servite per cercare da un lato di allargare il perimetro del blocco e dall’altro di concordare il testo dell’«avviso comune» governo, imprese, sindacati in cui le imprese si impegnano ad utilizzare tutti gli strumenti prima di far ricorso ai licenziamenti.

Serviva soprattutto chiarire la natura delle 13 settimane aggiuntive. Per Cgil, Cisl e Uil andava confermato il modello utilizzato per la cassa Covid: le aziende non devono poter licenziare prima di aver esaurito tutte le 13 settimane. Andava poi esteso l’utilizzo del periodo aggiuntivo ai lavoratori di tutte le realtà coinvolte ai tavoli di crisi regionali e provinciali, e non solo a quelli al Mise, come inizialmente previsto dal governo.
Infine l’«avviso comune» andava allargato alle altre rappresentanze datoriali – Confapi e Cooperative – per vincolare le aziende associate escluse dal novero delle eccezioni ad utilizzare, prima di licenziare, tutti gli strumenti istituzionali e contrattuali a disposizione.
Ma superato l’ostacolo Bonomi – e c’è voluta la diplomazia di Draghi per riuscirci – il cammino è stato in discesa.

I sindacati non festeggiano – la loro proposta era di estendere il blocco per tutti i lavoratori a fine ottobre – ma «il passo avanti è notevole». E Bonomi è stato piegato."
40,"Istituto Mattei, i vincitori del concorso letterario “Il mondo che vorrei”","“Vorrei credere in me stessa… Permettermi di amare, dire quello che sento senza vergogna. E se anche dicessi che spero di volare, vorrei che nessuno ridesse del mio sogno”.

Sono versi scritti da una 16enne, Aliona Nicolaev, vincitrice del premio sezione poesia del “Mondo che vorrei”, 1° edizione di un concorso letterario ideato dal blog del polo Mattei, con le giovani redattrici guidate dall’insegnante Michela Pisu. Ieri, da remoto, si sono tenute le premiazioni, ma le emozioni sono state comunque presenti.

Il 1° premio della sezione racconti è andato a Camilla Paraboschi, della 3° B liceo scienze umane del Mattei. Il più giovane tra i partecipanti è stato uno studente della 2° media dell’Istituto comprensivo di Carpaneto, Emanuele Polledri."
41,Nuove aggressioni omofobe a Milano: calci e pugni in centro a una coppia di giovani,"Nella giornata di sabato, dedicata al Gay Pride all’Arco della Pace, all’alba un barista del «Mono» è stato sfregiato in via Lecco, due ragazzi in bici picchiati in via Manzoni e un minorenne al Parco Sempione

Un’altra aggressione omofoba in un’escalation di atti violenti contro la comunità Lgbt milanese. La prima, all’alba del sabato dedicato al Gay Pride all’Arco della Pace, la seconda in pieno centro e nella sera dello stesso giorno, contro una coppia di giovani in bici su via Manzoni. Il dipendente del «Mono» è stato sfregiato a pochi passi dal Lazzaretto, la coppia ha subito la furia di un uomo — bloccato poco dopo dalle forze dell’ordine in servizio in piazza Scala — ed è stata medicata in ospedale per lesioni gravi. Ma il bilancio non si ferma qui: la Digos sta indagando su un terzo attacco omofobo avvenuto al Parco Sempione ai margini del Pride in questo caso ai danni di un minorenne aggredito da due ventenni.

Questa la dinamica dei fatti di via Manzoni, denunciati in prima battuta da Arcigay, in un clima di crescente preoccupazione: «Ore 21, nelle immediate vicinanze della Scala un uomo prende di mira una coppia di giovani in bicicletta su via Manzoni — prosegue la nota di Arcigay — e dopo offese e minacce li aggredisce con calci e pugni prima dell’intervento delle forze dell’ordine».

Immediate le reazioni della politica, a cominciare dalla segretaria metropolitana del Pd Silvia Roggiani: «Fa indignare la storia del barista di via Lecco e dei due giovani aggrediti a due passi da Palazzo Marino: c’è un odio che esiste e va punito ed è necessario che nessuno di noi resti in silenzio». Arcigay, uno degli organizzatori del Pride ricostruisce così l’episodio: «In via Manzoni l’aggressore ha preso a pugni uno dei due ragazzi, buttandolo a terra e tirandogli calci; l’altro ragazzo, cercando di difendere il fidanzato, si è rotto la mano a causa della furia dell’aggressore. Medicati al pronto soccorso hanno deciso subito di sporgere denuncia». Un clima ostile prosegue il presidente dell’associazione Fabio Pellegatta: «È un atto gravissimo. Esprimiamo massima solidarietà e garantiamo alle vittime l’assistenza legale». Sull’episodio è intervenuto con un Twitter Alessandro Zan, deputato del Pd e relatore della legge contro l’omotransfobia: «Milano: una coppia di ragazzi e la furia di un uomo contro di loro: mentre la politica straparla di mediazioni, fuori la violenza continua».

Già nella mattinata di lunedì la Digos era al lavoro sulle immagini delle telecamere sul caso del barista ferito per identificare i tre uomini autori del gesto. Anche Marco (nome fittizio) insieme al compagno australiano ha deciso di sporgere denuncia. Ha commentato così le aggressioni Mauro Festa, candidato sindaco di Milano per il Partito Gay: «Siamo stanchi della solidarietà dalle istituzioni, alla società mancano azioni concrete e quotidiane»."
42,Alitalia: se il piano di “rilancio” sembra un’eutanasia programmata,"Ci sono voluti mesi di trattative su Alitalia per tornare, infine, al progetto iniziale. Quello dell’Unione Europea, s’intende, non del governo. Ammesso che l’esecutivo (due esecutivi, a dir la verità) ne avesse uno che non fosse quello di attendere istruzioni da Bruxelles. Perché, di fatto, è questo ciò che è avvenuto.

L’unica “fiammata” si è avuta lo scorso 23 aprile. In quella data il ministro allo Sviluppo economico Giancarlo Giorgetti aveva deliberato, nelle more degli infiniti tavoli di confronto, uno stanziamento (non autorizzato dalla Commissione) da 50 milioni per pagare dipendenti e fornitori. Sembrava il preludio ad una qualche prova di forza: è stato solo un fuoco di paglia. Tanto che gli stipendi di maggio verranno, per ora, pagati solo al 50%.

Alitalia dimezzata

Percentuale (quasi) identica varrà anche per la “nuova” Alitalia. Ita – Italia trasporto aereo (questo il nome della società) dovrebbe, stando ai piani, vedere la luce entro agosto. Al fine di garantire la discontinuità tra le due, dall’Ue è però stata imposta una cura dimagrante che taglierà all’incirca a metà l’attuale perimetro aziendale. Vale per la flotta, che non supererà i 55/60 velivoli quando oggi sono quasi il doppio: ci chiediamo in che mondo una compagnia possa spiccare il volo quando l’unica politica che viene portata avanti è quella del continuo – e costosissimo, perché riduce progressivamente la produttività – ridimensionamento del proprio “parco macchine”. Vale per i dipendenti, pressoché dimezzati rispetto ad oggi.

Analogo discorso anche per servizi di terra, manutenzione e programma fedeltà (un milione di clienti attivi iscritti al MilleMiglia): dovranno andare tutti a gara. Alla quale potrà partecipare anche Ita, beninteso. A costo però di scucire suon di milioni persino per lo storico logo della “A” tricolore: senza di esso il costo (acquisto, pubblicizzazione, rifacimento delle dotazioni) potrebbe toccare il mezzo miliardo.

Risultato? Stando alle prime, pur spannometriche, stime, Alitalia – ci ostiniamo a chiamarla così – perderà il 50% delle rotte su Fiumicino e oltre il 10% di quelle su Linate. E sempre dimezzato sarà l’impegno pubblico. Perché se i progetti iniziali parlavano di 3 miliardi in termini di ricapitalizzazione, adesso l’esborso si limiterà a meno di 1,5 miliardi da qui al 2023. Per il resto si vedrà: la Commissione vigila, pronta ad intervenire al (suo) bisogno. Chiudendo nel frattempo non uno ma due occhi sui multipli di queste cifre che nel frattempo hanno – giustamente – scucito altre nazioni europee a sostegno delle proprie compagnie di bandiera.

E’ il solito strabismo di foggia brussellese: le leggi per gli amici si interpretano, per i nemici si applicano. Tanto più se c’è la possibilità di far nascere già morta una compagnia sì in difficolta da prima della pandemia, ma che dopo l’azzeramento del mercato giocava su un campo da gioco livellato con tutte le altre. Dicono che sia, questo, uno dei prerequisiti del libero mercato. L’Ue l’ha appena inclinato, per di più cospargendolo di olio. E mettendo in basso una serie di tagliole."
43,"Vaccini in Puglia, trasferite a Bari dalla Sicilia 50mila dosi AstraZeneca","BARI - Sono state consegnate nella farmacia dell’Istituto Tumori 'Giovanni Paolo II' di Bari 50 mila dosi del vaccino Astrazeneca, trasferite dalla Sicilia. Domani, venerdì 14 maggio, - rende noto l’istituto - è in programma la distribuzione in tutte le province pugliesi."
44,"Commissione d'indagine su Serinper, il presidente del consiglio comunale è d'accordo","Il presidente del consiglio apre alle opposizioni: «Possibile che il nostro settore sociale
non si sia accorto e non abbia denunciato?»

MASSA.Sì alla commissione d’inchiesta sul caso Serinper. La richiesta avanzata dalle opposizioni in consiglio comunale a Massa trova un inatteso alleato (o forse no, viste le novità degli ultimi mesi sul fronte degli equilibri politici in maggioranza). Ad aprire alla possibilità della costituzione di un organismo interno che faccia piena luce sullo scandalo, senza entrare nel merito dei risvolti giudiziari della vicenda, è il presidente del consiglio comunale Stefano Benedetti. «Leggo che la minoranza consiliare ha presentato una richiesta di commissione di indagine sulla vicenda Serinper – scrive l’esponente di Forza Italia –, richiesta che mi troverà assolutamente d’accordo, se formulata nel rispetto del regolamento del funzionamento del consiglio comunale».

Benedetti spiega quali sarebbero, a suo avviso, le buone ragioni per dare il via a una commissione del genere. E lo fa nella veste di esponente del consiglio comunale ma anche da imputato in attesa della decisione del giudice sulla richiesta di rinvio a giudizio nel procedimento aperto sul caso Serinper, vicenda nella quale Benedetti è entrato con l’accusa di traffico illecito di influenze. A lui viene attribuita – e sarà da dimostrare eventualmente in giudizio – la responsabilità di aver usufruito della propria posizione per favorire assunzioni di persone a lui vicine nella cooperativa. Filone d’indagine, questo, parallelo e collegato a quello sulle modalità con le quali la coop gestiva gli ospiti delle strutture sul territorio.

«Trovo a questo punto giusto e legittimo utilizzare uno strumento previsto dalla normativa e che permette ai consiglieri comunali di costituire una commissione che dovrà operare in modo trasparente, evitando ingerenze con le indagine portate avanti dalla Procura della Repubblica – prosegue Benedetti –. Dopo il coinvolgimento di dipendenti del Comune e anche del sottoscritto e preso atto della costituzione di parte civile presentata con largo anticipo rispetto ai tempi consentiti e quindi della volontà da parte del sindaco di Massa di voler chiarire la vicenda a livello amministrativo e penale, ritengo che sia necessario attivare la commissione. Perché? Sicuramente per verificare il lavoro svolto dai dipendenti comunali e quindi non solo quello burocratico e operativo, ma anche quello di controllo del rispetto delle convenzioni stipulate e del buon andamento delle strutture che hanno operato con il Comune».

«In sintesi – aggiunge ancora il presidente del consiglio comunale massese – la questione può essere ridotta alle presunte o meno responsabilità di chi aveva il dovere e l’obbligo di vigilare. Le indagini della Procura, soprattutto sulla ipotetica mala gestione delle strutture Serinper, si sono concentrate nel nostro comune ed è qui che la Procura ha svolto le indagini con accuse molto pesanti di maltrattamenti e altro. Personalmente sono garante fino al terzo grado e non mi permetterò di esprimere accuse neanche contro me stesso fino alla condanna definitiva, ma ciò rientra nel livello penale, ma questo non ci deve impedire di accertare le attività svolte dal nostro settore sociale e con esso dai nostri funzionari e dirigenti».

Poi Benedetti va oltre, nelle sue considerazioni, ipotizzando lo scenario che, a suo avviso, non solo legittimerebbe ma renderebbe indispensabile fare piena chiarezza in sede amministrativa sull’accaduto. «Nel merito, mi viene spontanea una domanda – afferma – se per ipotesi, le accuse mosse dalla procura della Repubblica dovessero risultare veritiere, è possibile che il nostro settore sociale non si sia mai accorto di nulla e nulla abbia mai denunciato? A questo punto i casi sono due: o risulterà tutto falso e inventato, oppure saranno individuati dei colpevoli. Nel secondo caso, se dovessero essere individuati dei colpevoli all’interno della Serinper, siamo sicuri che nel settore sociale del comune di Massa, oltre alla assistente sociale inquisita, nessuno abbia mai saputo nulla e perché non sarebbe intervenuto in quel caso? Mi risulta che la Serinper, che per me fino a prova contraria lavorava bene, abbia quintuplicato il fatturato in pochi anni e che il Comune di Massa sia stato uno dei maggiori fornitori e questo è già un buon motivo per costituire una commissione ad hoc e verificare tutto l’iter e tutti i passaggi degli ultimi anni, poi, ovviamente, dovremo approfondire il canale dei controlli e quindi leggere tutti i verbali e sentire come testimoni tutti gli addetti al settore».

Il presidente del consiglio comunale pensa a «un’indagine amministrativa supportata da tutti i gruppi consiliari, perché questa è materia di tutti e non solo della minoranza o della maggioranza e quando di mezzo ci sono gli interessi della comunità e a maggior ragione quelli dei minori, tutti coloro che sono all’interno delle istituzioni devono in qualche modo attivarsi per individuare delle soluzioni. Già in passato furono costituite delle Commissioni di Indagine e per tutte ricordo quelle richieste dal sottoscritto sulla Massa Servizi Spa e sullo scandalo dei cimiteri. In quell’ambito furono votate all’unanimità dei presenti e lavorarono intensamente per addivenire a delle conclusioni importanti di tipo amministrativo e non penale».

Benedetti richiama alla memoria, forse non a caso, la vicenda della Massa Servizi Spa, nella quale fu coinvolta un’altra delle figure che oggi – in maniera diversa e senza addebiti di alcun tipo sul piano giudiziario – appare nelle carte della procura per la vicenda Serinper: l’ex dirigente del settore sociale Massimo Tognocchi (oggi in pesnione e non indagato). Benedetti ricorda di aver inviato la documentazione su Massa Servizi alla Corte dei Conti Regionale che «diede seguito ad una indagine amministrativa che portò alla condanna di Massimo Tognocchi, attuale sub Commissario della Casa di Riposo Ascoli, con Sentenza della terza sezione centrale di Appello numero 449 del 29 novembre 2018, quindi con sentenza ormai passata in giudicato, a risarcire il Comune di Massa per un danno erariale pari a euro 139.157,96, oltre agli interessi legali e alla rivalutazione monetaria». Benedetti ricorda gli elementi della vicenda aggiunge: «tutto ciò era emerso anche attraverso gli accertamenti della commissione d’indagine. Questo fatto chiarisce bene l’importanza di una indagine amministrativa fatta dai gruppi consiliari».

«Per questi motivi – conclude Benedetti – dopo aver letto la richiesta e appurato che non vi siano delle ingerenze con la parte penale che riguarda la procura della Repubblica, il sottoscritto voterà a favore».

Come dire. Il dado è tratto e la partita si giocherà ora sul piano della politica e degli equilibri in “casa” Francesco Persiani verso il quale il partito di Benedetti aveva già lanciato segnali inequivocabili della necessità di un cambio di rotta. Che ci si avvicini a una stagione di cambiamenti è facilmente prevedibile. Ma la direzione, del cambiamento, per ora non è affatto scontata. —"
45,Trentennale della tragica scomparsa del vice brigadiere vittima del dovere Antonio Amore,"Si è svolta oggi, a Larino, la cerimonia di commemorazione del trentennale della tragica scomparsa, del vice brigadiere Antonio Amore, vittima del dovere, originario della cittadina frentana, avvenuta, il 31 maggio 1991, in Calabria, sul tratto stradale Palmi-Taurianova, durante un inseguimento ad alta velocità di un veicolo non identificato che non si era fermato all’alt dei baschi verdi.

Una santa messa di suffragio presso la cattedrale di Larino, una visita presso il cimitero cittadino con deposizione di una corona ed un incontro con i familiari del finanziere.

Partecipanti, nel rispetto anche delle limitazioni covid-19, tra gli altri, il sindaco di Larino – prof. Giuseppe Puchetti, i familiari del vice brigadiere, il comandante regionale Molise della guardia di finanza – generale di brigata Salvatore Refolo, il comandante provinciale di Campobasso delle fiamme gialle – colonnello Antonello Cefalo, che nell’occasione ha personalmente consegnato, ai familiari, anche una commovente lettera del comandante generale della guardia di finanza, il cappellano militare ed una rappresentanza di finanzieri, sia della tenenza di Larino, la cui caserma è intitolata proprio ad Antonio Amore, sia dei reparti del capoluogo.

E’ stato un momento commemorativo “che è arrivato al cuore del personale” e “al cuore dei ricordi”. Le nuove generazioni delle fiamme gialle devono conoscere la storia della guardia di finanza ed hanno il doveroso “compito” di tramandarne la memoria di certi valori: quella di oggi, del trentennale, è stata una grandissima occasione.

Una ricorrenza sobria, non ultimo per le ristrettezze covid-19, ma fortemente sentita, per ricordare e mantenere sempre vivi gli ideali che hanno ispirato e accompagnato, antonio amore, durante tutto il suo trascorso lavorativo, a partire dal giorno in cui ha giurato fedeltà alla repubblica, una giornata di memoria per essere “uniti nei valori di riferimento”, tutti in quel motto del corpo della guardia di finanza “nec recisa recedit”, di senso di appartenenza, antiche tradizioni, valori ed emozioni.

Antonio Amore è un eroe comune, un finanziere, basco verde, impegnato nelle molteplici attività del corpo, nelle attività connesse al concorso al mantenimento dell’ordine e della sicurezza pubblica, nella vigilanza di obiettivi sensibili, di contrasto ai traffici illeciti, di controllo economico del territorio, un appartenente allo stato e alle istituzioni, tragicamente e prematuramente scomparso nell’adempimento del dovere.

Il vice brigadiere, vittima del dovere, antonio amore, oggi chiamato, avrebbe risposto, anzi, ha risposto “presente”, perché, per lui, nel ricordo e nel sacrificio, hanno risposto, oggi, “presente”, i colleghi tutti della guardia di finanza.

Sono trascorsi trent’anni dall’evento che ha causato la scomparsa, a soli 27 anni, del sovrintendente, in quel tragico inseguimento ed è con sincera commozione che la guardia di finanza si è idealmente unita, oggi, nel suo ricordo per onorarne la memoria di fedele servitore dello stato.

Il suo sacrificio, assieme a quello di tanti altri finanzieri caduti nell’adempimento del dovere, costituisce, per tutte le fiamme gialle, una fulgida testimonianza di abnegata dedizione al servizio."
46,"Caso Ciro Grillo, i video e quella telefonata rivelatrice: «Dai, mandali anche a me. Solo io non li ho visti»","Capitta, uno dei tre amici del figlio del fondatore del M5s, si rifiutò di condividerli. Ma dal dialogo intercettato dagli inquirenti si deduce che avevano già iniziato a circolare

Un’intercettazione agli atti dell’inchiesta della procura di Tempio Pausania nei confronti di Ciro Grillo, Francesco Corsiglia, Edoardo Capitta e Vittorio Lauria, indagati per stupro di gruppo ai danni di Silvia, una ragazza di 19 anni, ha fatto scoprire ai carabinieri l’esistenza di due video relativi al giorno in cui tutto è accaduto, quelli che secondo Beppe Grillo proverebbero che la giovane era consenziente e che secondo l’accusa mostrerebbero invece gli abusi subiti.

«Ma dai. Sono l’unico che non li ha visti»

L’episodio è stato ricostruito dal Corriere della Sera e da la Repubblica. È il 9 agosto del 2019 e Capitta, che non sa di essere intercettato, parla al telefono con un ragazzo non identificato. Quest’ultimo gli chiede insistentemente di mandargli i filmati: «Dai, mandameli». Capitta risponde: «Ti ho detto di no». L’altro non cede, ma Capitta rimane fermo nella sua decisione: «No, non li mando a nessuno. Poi ti racconto quando vengo». E a questo punto il suo interlocutore ribatte: «Ma dai. Sono l’unico che non li ha visti».

Lo scambio ha fatto capire agli inquirenti non solo che esistevano dei filmati che era necessario acquisire, perché avrebbero potuto contribuire a fare chiarezza su quanto accaduto a Porto Cervo, nella casa del fondatore del M5s, il 17 luglio 2019. Ma anche che quelle immagini, presumibilmente, erano state già viste da molte persone. Le indagini hanno accertato che Capitta non ha mai mandato a nessuno i video presenti sul suo smartphone. Il 29 agosto vengono sequestrati i telefonini dei quattro ragazzi indagati e nella stessa giornata, nel corso di uno scambio di messaggi fra due di loro, i carabinieri annotano un’altra frase degna di nota: «Ho paura che quella ci ha denunciato».

La scadenza del 23 maggio

I filmati che il conoscente di Capitta avrebbe tanto voluto vedere sono almeno due e il loro contenuto è stato già più volte descritto dalle cronache. Uno dura circa 20 secondi e mostra Grillo, Capitta e Lauria fare sesso con Silvia. Per l’accusa è una violenza di gruppo, per la difesa un rapporto consenziente. Corsiglia non si vede perché pare dormisse, ma Silvia accusa anche lui di averla violentata per primo. Il secondo filmato mostra sempre i tre amici che si filmano in pose pornografiche accanto a Roberta, l’amica di Silvia, mentre dorme sul divano.

Gli avvocati dei quattro indagati stanno riflettendo se far interrogare di nuovo i loro assistiti e se proporre nuovi accertamenti sulle celle telefoniche, per definire meglio spostamenti e orari della giornata sotto inchiesta. Hanno tempo fino al 23 maggio, dopodiché la procura potrebbe chiedere il rinvio a giudizio. A quel punto il caso passerebbe al giudice per l’udienza preliminare, ma se la richiesta di nuovi accertamenti dovesse essere accolta, l’udienza stessa potrebbe slittare a dopo l’estate."
47,"""Ciao Davide, eri uno di noi"" Dolore e sconforto a Offida","""Ciao Davide"". Dolore e sconforto ad Offida per la scomparsa di Davide Marinucci, il giovane di 32 anni, morto a seguito di un grave incidente stradale, mentre tornava da Campotosto, nell'aquilano. Davide si è spento dopo una giornata spensierata trascorsa con gli amici di cui restano quegli scatti che lo ritraggono felice. Una passione quella per la moto, che lo portava spesso in giro e che ieri si è 
 interrotta per sempre sulla strada del ritorno. Amici e parenti sono senza parole. Il ragazzo viaggiava in sella ad una Yamaha T-Max,all'altezza del passo delle Capannelle, quando per cause che sono in corso di accertamento da parte dei carabinieri di Campotosto ha perso il controllo della moto finendo contro una palina da neve. Un urto violentissimo che non gli ha dato scampo. Davide è 
 morto sul colpo. Subito gli amici, che lo seguivano in moto, hanno allertato i soccorsi, nel frattempo sul luogo si trovavano a transitare i carabinieri della stazione di Campotosto, che hanno cercato di aiutarlo, ma purtroppo non c'è stato nulla da fare. I sanitari quando sono giunti sul posto non hanno potuto far altro che constatare il decesso. La notizia in poco tempo si è diffusa nella cittadina di Offida suscitando profondo dolore, i genitori Carlo ed Enrica e la sorella Roberta sono conosciuti e stimati da tutti. Attoniti e increduli gli amici che in queste ore gli stanno postando messaggi sui social. ""Ciao gande Davide"", si legge nelle parole di chi ancora stenta a credere a quello che è accaduto ""Davide eri uno di noi, un ragazzo buono. I tuoi occhi furbetti e ribelli li ricorderò per sempre come ricorderò sempre la tua immensa dolcezza che si nascondeva proprio dietro di loro. Ciao Davide""."
48,Meloni: «Io premier? Non ci penso. L'Europa ha donne leader autorevoli»,"«Io prima donna italiana a diventare premier? Proprio non ci penso. Non brigo per arrivare da nessuna parte, cerco solo di essere all’altezza del compito e di non deludere chi ha fiducia in me. Se andrò a Palazzo Chigi, saranno gli elettori italiani a deciderlo…». Neppure gli ultimi sondaggi, che danno Fratelli d’Italia al 19% e la popolarità di Giorgia Meloni superiore di un punto percentuale a quella del leader leghista Matteo Salvini, inducono la presidente di Fdi a sbilanciarsi. La tempra è quella di sempre, forse un po’ addolcita dal sapere che la sua autobiografia («Io sono Giorgia », Rizzoli, 336 pagine) appena uscita è già seconda nella classifica di vendite. Un racconto dei suoi 44 anni, che inizia con l’abbandono della famiglia da parte del padre e non tralascia nulla, sul piano personale e politico: dall’ingresso a 15 anni nel Fronte della gioventù del Msi, agli attacchi («L’accusa di razzismo mi perseguita dal primo giorno, insieme a quella di fascista, è l’epiteto con cui ti squalificano rendendoti indegna di una risposta») fino alla fede cattolica: a Messa con la nonna da bambina, la figura di padre Guido, parroco della Garbatella, l’incontro in udienza con papa Woityla… «La fede è una parte di me, la benzina della mia vita. Ricordo di Giovanni Paolo II la capacità di affrontare la vita con forza, nonostante la progressione della malattia. Un insegnamento per me, nelle difficoltà quotidiane».

Vicepresidente della Camera a 29 anni, con An. Poi ministro nel governo Berlusconi. Quindi l’addio al Pdl e l’avventura di Fdi. Ora è l’unica donna leader di un partito italiano e presidente dei Conservatori e riformisti europei. Si sente una rarità?

In Italia lo sono. Ma in Europa e nel resto del mondo, ci sono leadership femminili forti e autorevoli. Forse noi donne italiane dovremmo solo acquisire più consapevolezza delle nostre capacità, invece di attendere che siano gli uomini a 'indicarci' per posti di responsabilità.

L’Europa come modello. Ma non era antieuropeista?

Mi fa sorridere che mi diano dell’antieuropeista. Vengo da una parte politica che ballò sulle macerie del muro di Berlino cantando «Europa nazione ». Ma credo in un’Europa confederale, non nell’attuale costruzione europea, che non si occupa dei veri problemi delle persone, ma solo degli interessi di alcuni.

Nemmeno il Recovery fund è da apprezzare?

Quello è stato un passo avanti. Ma non si può tacere la gestione inconcludente dell’approvvigionamento dei vaccini, con contratti capestro miliardari a favore delle multinazionali del farmaco. O la mancanza di un piano per la gestione di un’emergenza come questa.

Sull’immigrazione, lei invoca continuamente il blocco navale. Strumento inattuabile, ha ricordato su Avvenire il ministro Lamorgese, perché sarebbe un atto di guerra.

Tutti parlano senza aver letto la nostra proposta, per non dovercisi confrontare. Proponiamo qualcosa di diverso da un atto di guerra: una missione europea per trattare con Tripoli; un blocco navale in collaborazione fra Ue e Libia che fermi le partenze; l’apertura di hot spot in Africa per valutare, col contributo dell’Onu le richieste di protezione umanitaria; e infine la suddivisione di quanti hanno diritto all’asilo nei 27 Stati.

La scelta solitaria di stare all’opposizione: «La mia fermezza sta pagando» Il Carroccio giù nei sondaggi, Fdi cresce, «ma con Matteo non c’è rivalità, gli elettori vogliono il centrodestra unito al governo».



C’è un blocco di cui, invece, chiedete la rimozione al governo: il coprifuoco serale. Perché?

È una misura coercitiva e inutile ai fini del contenimento della pandemia. La salute è un diritto fondamentale, ma anche la libertà e occorre un equilibrio. In più le più grandi vittime della pandemia rischiano di essere i giovani: le scuole chiuse, il coprifuoco anti-movida. In un’eta critica, come l’adolescenza, sono stati privati di socialità, libertà, educazione. È una generazione 'digitale' che già filtrava rapporti ed emozioni attraverso lo schermo di smartphone e tablet, condizione che il lockdown ha aggravato. Ormai stiamo combattendo una sindemia, un insieme di problemi di salute, economici, sociali prodotti dalle conseguenze del contagio da Covid-19, i cui effetti deleteri saranno evidenti fra anni.

Perché un’autobiografia a 44 anni? Di solito i politici le pubblicano a fine carriera.

Non è un’autobiografia, né un manifesto politico della destra. È un diario. L’ho scritto perché su di me si dicono cose inventate.

Per dirla con Jessica Rabbit, la disegnano così. Davvero?

Già. Vengo descritta come una persona 'ideologica', che aderisce acriticamente a un’idea. Non è così. E perciò, ho deciso di raccontarmi per come sono, attraverso fatti belli o amari, ma significativi della mia vita. Inoltre, Fdi cresce e io potrei avere la possibilità di misurarmi con incarichi di peso. Questo libro mi ricorderà chi sono, da dove vengo e i miei valori, per non tradirmi e non tradire chi ha fiducia in me.

Il titolo «Io sono Giorgia» è mutuato da un video-tormentone. Come vive le frecciate satiriche?

Se non fossi autoironica, non sarei sopravvissuta alla mole di insulti e derisioni quotidiane. A volte ho fornito spunti alle mie imitatrici. Credo che i ragazzi del video abbiano fatto un autogol: mi ha dato una popo-larità fra i giovanissimi che non mi sarei attesa.

Fdi, all’opposizione, cresce nei sondaggi. Il Carroccio è in calo. I rapporti fra lei e Salvini sono tesi?

Non mi piace che si costruisca una rivalità. Salvini, come scrivo nel libro, ha una grande capacità di interpretare i sentimenti della gente. Io sono diversa, ma ora la mia fermezza sta pagando.

Ma la sua scelta non ha scavato un solco nel centrodestra? Sui candidati alle amministrative c’è accordo?

Sulle amministrative decideremo la prossima settimana. E il centrodestra resterà unito, non c’è altra scelta. I nostri elettori ci vogliono al governo insieme.

Il libro si chiude con un messaggio a sua figlia Ginevra. Se andrà al governo, cosa farà per migliorare il futuro di chi oggi è bambino?

In Italia servono regole certe, meritocrazia e soprattutto un cambio di mentalità. Dobbiamo recuperare orgoglio e consapevolezza di ciò che siamo. Ogni scelta discenderà da questo."
49,Letta dovrebbe temere più il voto a Bologna che a Roma,"Il rapporto tra Partito democratico e Movimento 5 stelle vive una fase di stallo. I leader dei due partiti continuano a dialogare e a confermare l’impegno a costruire una alleanza contro la destra, ma le amministrative creano non poche difficoltà. Era inevitabile che avvenisse, a partire da Roma, dove la sindaca grillina Virginia Raggi sconta una opposizione ostinata e di lungo periodo da parte del Pd locale. Mentre Nicola Zingaretti è riuscito in regione Lazio a coinvolgere i pentastellati fino a farli entrare in giunta, nella capitale non sono stati creati momenti di dialogo. E così, l’ex ministro dell’Economia Roberto Gualtieri già pronto ai blocchi di partenza fin da marzo, scende ora in pista contro Virginia Raggi e l’outsider Carlo Calenda.

Una competizione dall’esito incerto che, oltretutto, inasprisce la relazione con i Cinque stelle. Ma ormai è fatta, ed Enrico Letta deve prepararsi a un risultato infausto. Certo, una sconfitta su Roma brucia perché si tratta pur sempre di una vetrina importante. Nulla però al confronto con quanto può succedere più a nord, a Bologna. Perché se Roma è la capitale della nazione, Bologna, per storia e tradizione, è la capitale della sinistra.

Perdere nel capoluogo emiliano-romagnolo avrebbe un effetto deflagrante sui destini del partito. A Bologna, Matteo Renzi ha lanciato una propria seguace, sindaca di un sobborgo del capoluogo, a sfidare un esponente del Pd.

Tutto (abbastanza) normale se la competizione fosse alle prossime elezioni; invece, la sfida è portata dentro il Pd stesso: invocando ancora una volta il feticcio delle primarie, si è imbastito lo scontro tra un iscritto del Pd e una iscritta di Italia viva come se si dovesse scegliere tra esponenti della stessa coalizione, mentre non c’è alcun rapporto di collaborazione tra questi due partiti.

Questa operazione mira comunque a un obiettivo ben più grande della poltrona di sindaco. Matteo Renzi, giocando di sponda con i nostalgici della sua segreteria tuttora presenti nel Pd bolognese, che sono corsi a sostenere pubblicamente la sua candidata, e sfruttando la partecipazione, già pubblicamente annunciata, della destra alle primarie a favore della esponente renziana, vuole mettere in mora la segreteria del Partito democratico. È a Bologna che Letta si gioca autorevolezza e leadership."
